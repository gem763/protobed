{"pub": "businessinsider", "title": "Esport, vincere ai videogiochi pu\u00f2 essere una carriera: i consigli del campione italiano di PES", "url": "https://it.businessinsider.com/esport-vincere-ai-videogiochi-puo-essere-una-carriera-i-consigli-del-campione-italiano-di-pes", "language": "", "published_at": "2019-08-31", "downloaded_at": "2019-09-02 07:20:50.891663+00:00", "text": "Il recente mondiale di Fortnite ha dimostrato come l\u2019abilit\u00e0 nei videogiochi, oggi che gli esport stanno prendendo sempre pi\u00f9 piede, possa essere un percorso molto remunerativo. Grazie alle vittorie nel maxi-torneo di Fortnite, adolescenti sono diventati improvvisamente milionari. Naturalmente, non tutti i tornei esport prevedono simili montepremi; anzi, quello messo sul piatto da Epic Games (30 milioni di dollari) era il pi\u00f9 grande della storia e paragonabile alla finale di Champions League.\n\nSenza puntare al milione, chi sviluppa doti speciali negli esport pu\u00f2 comunque mirare in alto. Ettore Giannuzzi, 22 anni, \u00e8 il campione italiano di PES, simulatore calcistico sviluppato dalla giapponese Konami, ed \u00e8 stato campione mondiale nel 2011 e nel 2018; quest\u2019anno, alle finalissime, \u00e8 arrivato secondo. Dall\u2019inizio della sua carriera ha guadagnato oltre 230mila dollari in premi in denaro. Un percorso iniziato quando aveva 11 anni e ha vinto, a Taranto, il suo primo torneo, in un evento ufficiale della PES League.\n\n\u201cLo vinsi 4-3 con gol di Juan in Brasile-Inghilterra\u201d ricorda Giannuzzi.\n\nCosa serve per diventare un professionista esport?\n\n\u201cBisogna innanzitutto allenarsi online\u201d risponde. \u201cCercare una buona formazione, capire cosa si sbaglia, i difetti di cosa si sbaglia. Ogni giocatore ha dei difetti, chi minimi o chi grandi\u201d.\n\nCome in ogni cosa un talento naturale permette di arrivare all\u2019eccellenza pi\u00f9 velocemente degli altri.\n\n\u201cIo ritengo che sia quasi un \u2018dono\u2019\u201d dice Giannuzzi. \u201cSi pu\u00f2 migliorare, ma ci sono giocatori che hanno questo dono. Grazie all\u2019allenamento e alle situazioni uno si migliora.\u201d\n\nSembra facile pensare di mettersi sul divano e iniziare a migliorare a un videogioco. Sicuramente il concetto \u00e8 semplice: bisogna continuare finch\u00e9 non si riesce ad arrivare a un punto in cui la propria abilit\u00e0 supera quella dei concorrenti. Ma non \u00e8 facile n\u00e9 alla portata di tutti. Non diversamente da come chi vuole arrivare lontano in altri ambiti \u2013 sportivi o no \u2013 deve dedicarcisi con costanza.\n\nMa va allontanato lo stereotipo di chi deve stare per forza seduto davanti allo schermo per l\u2019intera giornata.\n\n\u201cMi bastano 2-3 ore per allenarmi\u201d spiega. \u201cEscluso quando ci sono le qualificazioni, quando devi fare 25 partite al weekend e quindi sei costretto il sabato e la domenica a giocare 8-9 ore e non uscire di casa\u201d.\n\nNel mondo esport, i videogiochi con un esteso programma competitivo sono svariati: dallo sparatutto Counter-Strike: Global Offensive allo strategico StarCraft 2 passando per simulatori di guide come Gran Turismo Sport e i videogiochi sportivi, come PES, appunto, e FIFA.\n\nEttore Giannuzzi \u00e8 stato campione mondiale di PES nel 2011 e nel 2018. Dall\u2019inizio della sua carriera ha vinto 230mila dollari.\n\nMeglio concentrarsi su un gioco verso il quale si \u00e8 appassionati oppure perseguire quelli che garantiscono potenziali montepremi maggiori?\n\n\u201cSe una persona \u00e8 dotata in un determinato gioco non conviene spostarsi\u201d consiglia Giannuzzi. \u201cIo sono uno dei pi\u00f9 forti al mondo in PES. FIFA ha possibilit\u00e0 economiche superiori rispetto a PES, ma non avrebbe senso spostarsi da un gioco dove sei il migliore a uno in cui non sei nessuno. Se si intraprende una carriera in un determinato gioco, la si deve portare avanti con quel gioco.\u201d\n\nIn Italia, il cui fronte esport \u00e8 meno sviluppato rispetto ad altri Paesi, anche europei, questa carriera \u00e8 effettivamente perseguibile oppure \u00e8 appannaggio di pochi?\n\n\u201cRitengo che si potrebbe evolvere se il CONI riconoscesse l\u2019esport come sport. Potrebbe essere la svolta per fare degli esport un lavoro a tempo pieno\u201d auspica Giannuzzi. \u201cIl semplice fatto di insegnare l\u2019esport come disciplina nelle scuole potrebbe apportare grandi vantaggi, secondo me, nella nostra societ\u00e0\u201d.\n\nPer Giannuzzi, la capacit\u00e0 videoludica portata a questi livelli pu\u00f2 garantire miglioramenti a tutto tondo:\n\n\u201cI riflessi sono pi\u00f9 avanzati. Qualsiasi gioco, StarCraft, FIFA, PES, Call of Duty, aiuta con la sensorialit\u00e0. Ma penso anche alla freddezza mentale e il cinismo. In un gioco devi essere cinico: se in PES non segni, lo pu\u00f2 fare il tuo avversario\u201d.\n\nIn ogni caso, Giannuzzi non pensa di continuare con gli esport per sempre.\n\n\u201cContinuer\u00f2 per un po\u2019 di tempo \u2013 preannuncia \u2013 magari fino a 25 o 26 anni. Voglio dedicarmi anche a fare altro perch\u00e9 \u00e8 giusto cos\u00ec\u201d.", "description": "", "authors": [], "top_image": "https://cdn.gelestatic.it/businessinsider/it/2019/08/Ettore-Giannuzzi-stringe-il-trofeo-del-mondiale-2018-di-PES-1024x768.jpg"}