{"pub": "businessinsider", "title": "L\u2019Argentina rischia di essere la nuova Grecia: un altro flop dell\u2019Fmi targato Lagarde (proprio nei giorni del suo insediamento alla Bce)", "url": "https://it.businessinsider.com/largentina-rischia-di-essere-la-nuova-grecia-un-altro-flop-dellfmi-targato-lagarde-proprio-nei-giorni-del-suo-insediamento-alla-bce", "language": "", "published_at": "2019-08-30", "downloaded_at": "2019-09-02 07:11:04.757886+00:00", "text": "Il Rubicone \u00e8 stato varcato. Con un\u2019accelerazione tanto silenziosa quanto drammatica: dopo quattro giorni di colloqui con i funzionari dell\u2019Fmi in trasferta a Buenos Aires, il ministro dell\u2019Economia argentino, Hernan Lacunza, ha ceduto e chiesto un primo re-profile del prestito record da 57 miliardi ottenuto solo un anno fa dal Fondo. Per l\u2019esattezza, un\u2019estensione delle maturities obbligazionarie \u201ca causa di stress finanziari di breve termine e non per problemi di solvibilit\u00e0 del debito. E\u2019 importante sottolineare come si tratti unicamente di un aggiustamento delle scadenze\u201d. Nella fattispecie, quanto divenuto formale richiesta nella notte italiana fra il 28 e il 29 agosto si sostanzia in una dilazione dei pagamenti su un controvalore di 7 miliardi di debito a breve termine, cos\u00ec composta: un 15% verr\u00e0 pagato alla maturity, un altro 25% tre mesi dopo la scadenza della maturazione e il rimanente 60% sei mesi dopo. Nel frattempo, Buenos Aires continuer\u00e0 a pagare gli interessi.\n\nAl netto delle rassicurazioni di Lacunza, pi\u00f9 di un campanello d\u2019allarme: un nuovo rischio di default sarebbe dietro l\u2019angolo, visto che non pi\u00f9 tardi del 24 agosto scorso, il mercato dei credit default swaps prezzava questa ipotesi all\u201980% delle probabilit\u00e0 sull\u2019arco temporale dei 5 anni. E questo grafico ci mostra come abbia reagito nottetempo il bond flagship argentino, a livello di prezzo, agli svluppi del caso.\n\nBloomberg\n\nPerch\u00e9 a volte le cifre, fredde e nude, parlano pi\u00f9 di ogni raffinato ragionamento: stando a quanto confermato dall\u2019agenzia di collocamento e lavoro interinale, Randstad, fra maggio e agosto di quest\u2019anno le richieste di lavoro di residenti argentini verso il Cile sono aumentate del 246% su base annua.\n\nDi fatto, un esodo silenzioso di forza lavoro. Qualificata, poich\u00e9 la gran parte delle mail ricevute provengono da dirigenti d\u2019azienda e laureati. Confermato anche da Bernardo Carignano, creatore del sito Yo me animo y vos per l\u2019aiuto all\u2019espatrio e l\u2019ottenimento del visto per lavoro all\u2019estero: \u201cIl nostro traffico \u00e8 ai massimi dal 2008, anno in cui siano nati e andati on-line per la prima volta. E anche su Instagram, ogni giorno aumentano le presenze\u201d.\n\nPer tutta risposta, il ministero del Lavoro argentino, contattato da Reuters per un commento, si \u00e8 limitato a un laconico \u201cnon disponiamo di dati relativi ai flussi di emigrazione\u201d. L\u2019ottimismo del 2015 \u00e8 svanito, il miracolo Macri ormai si \u00e8 tramutato in incubo.\n\nE le cose, a breve, potrebbero andare anche peggio. Ma non soltanto per il govenro argentino e i suoi cittadini, anche per la donna che rischia di doversi intestare uno dei pi\u00f9 clamorosi fallimenti della storia dell\u2019istituzione che guida e che sta per lasciare: Christine Lagarde.\n\nDecisamente poco entusiasta dell\u2019ipotesi \u2013 sempre pi\u00f9 probabile \u2013 di approdare alla poltrona pi\u00f9 importante della Bce nel pieno di una ulteriore ristrutturazione del debito argentino. Se non di un default selettivo.\n\nIl tutto, dopo che l\u2019Fmi che ancora \u00e8 sotto la sua supervisione, ha sborsato per il Paese sudamericano un prestito senza precedenti, oltre 56 miliardi di dollari, non pi\u00f9 tardi di un anno fa, nel settembre 2018.\n\n\u201cL\u2019Fmi ha scommesso moltissimo sull\u2019Argentina e non soltanto a livello di denaro ma anche di prestigio. Il fatto che l\u2019accordo stia procedendo decisamente male \u00e8 fonte di chiaro imbarazzo\u201c, dichiara Hector Torres, ex direttore esecutivo del Fondo e rappresentante per le nazioni del Sud America. E la svolta \u2013 potenzialmente in negativo \u2013 \u00e8 dietro l\u2019angolo, con timing che peggiore non si pu\u00f2. E non solo per lo scadenziario di madame Lagarde verso l\u2019Eurotower ma anche per la congiuntura economica globale. \u201cLa questione legata alla prossima rata rischia di trasformarsi in una partita molto complessa\u201d, sottolinea Torres.\n\nGi\u00e0, perch\u00e9 in base agli accordi, a settembre l\u2019Fmi dovrebbe sganciare un assegno da 5,2 miliardi a Buenos Aires, soldi su cui il governo Macri fa affidamento come l\u2019aria che respira per evitare il tonfo anticipato sulle scadenze obbligazionarie ma tutti gli obiettivi di ribilanciamento di budget su cui si basava l\u2019accordo con l\u2019Fmi sono ben lungi dal trovare riscontro nella realt\u00e0.\n\nIl tutto, con un Macri azzoppato del risultato shock delle primarie presidenziali di met\u00e0 agosto che hanno visto trionfare i populisti-peronisti in vista del voto di ottobre. E con le piazze che si stanno surriscaldando, pronte ad abbracciare la lotta di chiunque si ponga in netto contrasto con l\u2019ingerenza dell\u2019Fmi sul quadro economico e politico del Paese.\n\nDetta cos\u00ec, parrebbe la classica retorica del complotto globale orchestrato dalle grandi consorterie. Ma questi grafici mostrano che questa volta, esattamente come in Grecia, l\u2019Fmi rischia di meritarsi tutte le critiche che gli verranno mosse: sotto la diretta supervisione del Fondo e di Christine Lagarde, infatti, le aspettative legate al Pil di Buenos Aires sono letteralmente sprofondate,\n\nBloomberg\n\nmentre il dato dell\u2019impatto inflattivo \u00e8 stato grandemente sottostimato.\n\nFmi/Indec\n\nInsomma, un fallimento su tutta la linea che ricorda appunto le previsioni totalmente sballate legate alla crisi sovrana di Atene.\n\nNon a caso, dopo quell\u2019infausta performance, in ambito finanziario le proiezioni fornite dall\u2019Fmi vengono definite hockey sticks, mazze da hockey, poich\u00e9 la continua necessit\u00e0 di loro revisione al ribasso ricorda il profilo dell\u2019attrezzo usato dai giocatori sul ghiaccio.\n\nChe fare, quindi? Sborsare o meno i 5,2 miliardi previsti dall\u2019accordo per settembre 2019? Di fatto, sapendo che serviranno unicamente a non far affondare subito una nave che, per\u00f2, appare gi\u00e0 incagliata nell\u2019iceberg del Titanic e imbarcante acqua.\n\nE la situazione \u00e8 talmente grave e urgente che lo scorso 23 agosto i funzionari dell\u2019Fmi sono volati in Argentina per cercare di capire il da farsi ma, stante le cifre che hanno ottenuto dal governo di Buenos Aires, la reazione immediata \u00e8 stata quella di mani nei capelli.\n\nTanto che, a solo un anno esatto dal via libera al mega-prestito ponte, si parla chiaramente di due sole opzioni reali e percorribili sul tavolo: un cosiddetto reprofiling del prestito, ovvero un\u2019estensione \u201calla greca\u201d delle scadenze obbligazionarie per prendere tempo o una soluzione in stile Ucraina nel 2015, la quale per\u00f2 sconta alla maggiore efficacia la tagliola di alcuni haircuts obbligazionari che scatteranno immediatamente.\n\nCon il forte rischio, in un clima finanziario globale come quello attuale, di un vero e proprio effetto valanga che inneschi sell-off indiscriminate sulla carta argentina: a quel punto, l\u2019attivazione delle clausole di default in essa contenute sarebbe solo questione di tempo.\n\nPoco, fra l\u2019altro. Parlando alla nazione, non pi\u00f9 tardi del 20 agosto scorso, il candidato populista Alberto Fernandez ha dichiarato che \u201cnon esiste possibilit\u00e0 che l\u2019Argentina venga di nuovo trascinata in default con me alla presidenza\u201d ma le sue parole si infrangono sul suo programma a dir poco vago al riguardo. E sulle sue parole seguenti, molto da scaricabarile: \u201cGli accordi con l\u2019Fmi ricadono come totale responsabilit\u00e0 di Macri\u201d.\n\nLe scadenze temporali fra ottenimento del prestito e suo rimborso. Fmi\n\nStrano, visto che dopo la crisi del 2001, proprio Fernandez ricopr\u00ec il ruolo di capo di gabinetto all\u2019Fmi, quindi una posizione che dovrebbe metterlo in condizione di trattare direttamente con l\u2019istituzione di Washington. E senza fare anticamera. Ma su questo argomento, il novello Peron ha sempre glissato. Tanto da inviare i suoi due advisers in materie economiche a trattate con gli inviati del Fondo, Matias Kulfas e Cecilia Todesca.\n\nMa esattamente come i lavoratori argentini che cercano fortuna in Cile, anche i mercati hanno gi\u00e0 un\u2019idea chiara di come potrebbe andare a finire: \u201cLa prima richiesta di Fernandez dopo l\u2019elezione sar\u00e0 una ri-programmazione del piano di aiuto e se non si arriver\u00e0 a una soluzione concordata, i detentori di debito del settore privato pagheranno immediatamente qualche forma di haircuts obbligazionario\u201d, sentenzia senza dubbi Patrick Esteruelas, capo dell\u2019ufficio studi della EMSO Asset Management di New York. Il quale fa notare che \u201cfra le primarie dell\u201911 agosto e l\u2019insediamento di un nuovo governo a Buenos Aires c\u2019\u00e8 un gap di quattro mesi, durante i quali \u2013 per\u00f2 \u2013 si sostanzier\u00e0 anche un vuoto di potere all\u2019Fmi, visto che il 31 ottobre Christine Lagarde subentrer\u00e0 a Mario Draghi alla guida della Bce. Una transizione che potrebbe durare anche settimane. Nel momento peggiore. L\u2019Fmi \u00e8 in un guaio serio. una situazione che mi ricorda un vecchio adagio in base al quale se devi 100 dollari a una banca, \u00e8 un tuo problema. Se devi 100 milioni, \u00e8 un problema della banca\u201d. E la prima conferma alle certezze di Esteruelas non \u00e8 tardata ad arrivare. Sicuramente, un problema reputazionale riguarder\u00e0 Christine Lagarde, poich\u00e9 presentarsi all\u2019Eurotower con giornali e tg che in contemporanea raccontano del tuo fallimento professionale pi\u00f9 clamoroso, magari con corralitos (il congelamento dei depositi, ndr) d\u2019emergenza in atto nelle banche argentine e proteste nelle strade, non appare un buon viatico. Per nulla.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1066831826-1024x683.jpg"}