{"pub": "businessinsider", "url": "https://businessinsider.nl/irene-belandde-een-jaar-in-de-ziektewet-van-haar-re-integratie-leerden-zij-en-haar-baas-een-belangrijke-les-nationale-nederlanden", "downloaded_at": "2019-09-23 08:38:02.924309+00:00", "title": "Irene belandde een jaar in de ziektewet, van haar terugkeerproces leerden zij en haar baas \u00e9\u00e9n belangrijke les", "language": "en", "text": "\"Ik wist al heel snel dat ik een second opinion wilde. Het was belangrijk voor me dat ik een stuk regie kon pakken, dat gaf me een gevoel van controle. Uit die second opinion kwam een heel ander kankerkenmerk. Er bleken twee verschillende, grote, agressieve tumoren in een borst te zitten. Ik moest geopereerd worden en meteen beginnen met een agressieve wekelijkse chemokuur. Dat duurde uiteindelijk een half jaar - met twee tussenpauzes. Dat heeft me ongelofelijk verzwakt, toen werd ik echt een pati\u00ebnt.\n\nMijn collega\u2019s op werk heb ik direct na de diagnose op de hoogte gesteld. Mijn toenmalige leidinggevende was net haar man verloren aan kanker. De belangrijkste boodschap die zij me meegaf was dat ik echt ruim de tijd moest nemen voor mijn herstel. Dat was precies wat ik wilde horen.\" Lees verder na de video.\n\nBekijk ook het verhaal van Ron en zijn werkgever Bob\n\nTijdens mijn uitval had ik een nieuwe leidinggevende gekregen, Mike. Hij is een aantal keer bij me langsgekomen voordat ik weer aan het werk ging om te overleggen over de opbouw. Dat was erg ontspannen, het contact was heel laagdrempelig. Ik wilde open zijn naar collega\u2019s toe. Ze hoefden niet geheimzinnig te doen, want dit is hoe het leven kan gaan.\u201d\n\nDe drempel over\n\n\u201cNa precies een jaar weg te zijn geweest begon ik met opbouwen: twee keer per week een uurtje, langzaamaan beginnen met koffiemomentjes. Daarna ben ik een tijd blijven steken op negen uur per week, verder kwam ik niet. Op de dag dat ik weer achter mijn computer ging zitten had ik 1400 mails. Ik had door de vermoeidheid ernstige concentratieproblemen, en het suisde in mijn hoofd toen ik alle gesprekken om me heen hoorde. Ik besefte dat het zo nog niet ging lukken en dat ik een kickstart nodig had die me over de drempel zou helpen.\n\nIk kwam uit bij een re-integratiespecialist die zich specialiseert in de terugkeer naar werk na kanker. Mike vond het een goed idee en steunde me in de beslissing om met dit bedrijf in zee te gaan. Ik schrok wel toen ik de prijzen zag. Mijn ziekte kostte al zoveel geld, en dan moest dit er nog bijkomen. Gelukkig was er erg veel ruimte en begrip \u2013 en budget beschikbaar vanuit mijn werkgever.\n\n'Mijn ziekte kostte al zoveel geld, en dan moest dit er nog bijkomen'\n\nDe consulent keek naar wat ik nodig had om zo goed mogelijk te functioneren. Ik had door de vermoeidheid grote moeite om vroeg op te staan. Mijn consulent stelde voor later te beginnen en het werk te verspreiden over drie dagen in plaats van twee. Ik mocht thuis werken en mijn agenda zelf indelen, daar een beetje mee experimenteren. Zo kon ik uiteindelijk terug naar de 22 uur die ik werkte voor mijn ziekte.\n\nAchteraf gezien was het fijn geweest als Mike of de bedrijfsarts met opties voor re-integratie waren gekomen, zodat je een beeld krijgt van wat de mogelijkheden zijn. Ik heb uiteindelijk zelf de regie genomen. Ik heb veel aan mijn ondersteuning gehad, en dat gun ik anderen ook. Het was best lastig dat ik een nieuwe leidinggevende kreeg tijdens mijn herstelproces. Het was fijn geweest om iets persoonlijker contact te hebben, maar ik neem het hem niet kwalijk \u2013 ik weet hoeveel mensen hij onder zich heeft en hoe druk hij het heeft.\u201d\n\nEen les in loslaten\n\n\u201cIk was altijd geneigd om in mijn hoofd tien stappen vooruit te lopen. Mijn lijf heeft laten weten dat mijn oude werkwijze niet meer vol te houden was. Dit hele proces is een grote les geweest in loslaten. Nu is het de taak om mijn verwachtingspatroon bij te stellen. Goed is goed genoeg. Ik heb last van klachten die voor anderen onzichtbaar zijn en de gevolgen daarvan moet ik zien te verwerken in mijn leven. Dat gaat om dingen zoals niet om acht uur \u2019s ochtends afspreken, want dan zit ik er als een druif bij. Voor mij is dat normaal, maar nieuwe collega\u2019s weten dat bijvoorbeeld niet.\n\nEr lijkt misschien weinig veranderd te zijn, maar voor mij is alles anders. Dat is moeilijk te omschrijven. Je voelt dat je in een jaar tijd een enorme reis hebt afgelegd. Alsof je op de maan bent geweest en 32 jaar later terugkomt. Door die kloof voelde ik ook een sterke drang om mijn verhaal te delen. Ik had een boodschap: maak je alsjeblieft niet zo druk om de kleine dingen in het leven. De dingen die je wil doen moet je vandaag doen en niet morgen, want het kan zomaar anders lopen. Dat is niet alleen mijn verhaal, maar dat van velen.\u201d", "description": "Bij Irene, die begeleiding biedt aan mensen met een beperking in het autisme-\nspectrum, werd in 2015 agressieve borstkanker geconstateerd. Na een jaar keerde ze terug op\nwerk, maar dat viel tegen.", "authors": ["Nationale-Nederlanden", "Business Insider Nederland"], "top_image": "http://stories.businessinsider.nl/Irene-belandde-een-jaar-in-de-ziektewet-van-haar-re-integratie-leerden-zij-en-haar-baas-een-belangrijke-les/assets/h18IprFDLU/tweekanten_mikeirene-bartjansen-6-2000x2500.jpeg", "published_at": "2019-09-23"}