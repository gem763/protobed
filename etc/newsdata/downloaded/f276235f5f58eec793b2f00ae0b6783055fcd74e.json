{"pub": "businessinsider", "title": "C\u2019\u00e8 una logica dietro l\u2019altalena dei mercati innescata dalle dichiarazioni politico-mediatiche? Forse s\u00ec, e si chiama \u2018Fomo panic\u2019 \u2013 Business Insider Italia", "url": "https://it.businessinsider.com/ce-una-ratio-dietro-laltalena-i-mercati-innescata-dalle-dichiarazioni-politico-mediatiche-forse-si-e-si-chiama-fomo-panic", "language": "", "published_at": "2019-08-28", "downloaded_at": "2019-09-02 07:07:57.910015+00:00", "text": "You can claim that the president\u2019s a liar, but the futures are up, so I don\u2019t care. Sta tutta in questa frase, proferita da Jim Cramer alla tv della CNBC la mattina del 26 agosto, il segno dei tempi che stiamo vivendo. La disputa era quella relativa all\u2019ennesima giravolta compiuta da Donald Trump nella su disputa commerciale con la Cina, questa volta direttamente dal G-7 di Biarritz. Nella fattispecie, la telefonata che il Presidente avrebbe ricevuto da parte di dignitari di Pechino dopo l\u2019ennesima escalation, nella quale la Cina si diceva invece intenzionata a riprendere il dialogo. Telefonata che i cinesi hanno smentito da subito. A dar man forte nell\u2019imbarazzata difesa del Presidente, il segretario al Tesoro, Steven Mnuchin, il quale a diretta domanda se la telefonata in questione ci fosse stata o meno, ha riposto con un dadaista \u201cci sono state conversazioni che sono andate avanti e indietro, chiudiamola cos\u00ec\u201d. Questi due grafici danno il senso di che cosa sia stata, per i mercati, la guerra commerciale Usa-Cina negli ultimi quattro giorni. Un delirio.\n\nZerohedge/Bloomberg\n\nUna montagna russa continua.\n\nZerohedge/Bloomberg\n\nMa, come ha sintetizzato Jim Cramer nel suo commento alla CNBC, i futures di Wall Street salgono, quindi va bene cos\u00ec. Ed ecco la chiave di tutto: stiamo vivendo una teoria del caos su scala mondiale, \u201cun chicken game globale e multiplayer\u201d, come lo definito Niall Ferguson su The Times del 25 agosto scorso.\n\nCosa sia il chicken game \u00e8 presto detto, \u00e8 la corsa in automobile immortalata da Giovent\u00f9 bruciata, scopo della quale \u00e8 decidere quale dei due piloti sia il pollo, ovvero chi ha paura e si lancia per primo dall\u2019auto in corsa verso il burrone. Una riedizione della mitica prova di coraggio si trova anche in Footloose con Kevin Bacon, vero film cult degli anni Ottanta.\n\nIl problema \u00e8 che qui i piloti sono molti: Trump e Xi, ovviamente. Ma anche la Brexit che ha nuovamente affossato la sterlina con la richiesta di sospensione del Parlamento avanzata da Boris Johnson alla Regina, Jair Bolsonaro con la sua politica \u201cincendiaria\u201d in tutti i sensi, l\u2019Europa in cerca d\u2019autore, la crisi economica tedesca, il sovranismo globale e, non ultimo, il ruolo delle Banche centrali.\n\nE il mercato come reagisce a un simile guazzabuglio geopolitico e geofinanziario? Ad esempio, cos\u00ec: con lo Standard&Poor\u2019s che viaggia a +4,5% sui suoi massimi storici e, contemporaneamente, il sentiment di chi investe che \u00e8 in piena area di massima paura, stando all\u2019ultima rilevazione del tracciatore della CNN.\n\nCnn\n\nPraticamente, la bipolarit\u00e0 al potere.\n\nMa c\u2019\u00e8 paradossalmente una ratio strutturale in questo caos, un qualcosa che i traders hanno colto e su cui stanno basando \u2013 con atteggiamento day by day \u2013 le loro fortune e le loro strategie di breve termine: il mercato, sfortunatamente, \u00e8 direttamente complice del suo volontario lasciarsi manipolare. Dove prima regnavano gli algoritmi e l\u2019alta frequenza, ora governano le news, l\u2019instabilit\u00e0 politica. E come confermato da Jim Cramer, non importa la veridicit\u00e0 delle notizie: basta che muovano il mercato al rialzo. O che, facendolo scendere, creino le condizioni per un rimbalzo.\n\nScriveva Bloomberg il 26 agosto scorso, in pieno caos sino-americano: It comes from years of having central bankers telling investors at what price assets are desired to trade. No one has needed to believe anything. Merely follow the bouncing bubbly ball. Cani di Pavlov, di fatto.\n\nE vale per tutte le asset classes, pressoch\u00e9 nessuna esclusa, se come ci mostra questo grafico, anche un bene rifugio per antonomasia come il Treasury Usa sta subendo picchi di volatilit\u00e0 senza precedenti.\n\nZerohedge/Bloomberg\n\nE quale sarebbe quindi la ratio cui si aggrappano i traders?\n\nPartendo dal presupposto che la liquidit\u00e0 del sistema scarseggia, occorre prendere tempo in attesa che la Fed \u2013 e con essa tutte le altre principali Banche centrali \u2013 riattivino la stamperia globale, in sincrono. Finora un ruolo di supplenza nel sostegno \u2013 tanto strutturale, quanto artificiale \u2013 degli indici azionari era stato fornito egregiamente dai buybacks corporate, garantiti prima dal denaro dei cicli di Qe e poi dal rimpatrio di capitali off-shore detenuti all\u2019estero alla base dello shock fiscale voluto da Donald Trump nella primavera 2018.\n\nOra, per\u00f2, la sabbia nella clessidra sta finendo. E con essa, la liquidit\u00e0 a costo zero per riacquistare azioni proprie. Operazione che, oltre a mantenere gli indici su livelli record con somma gioia della Casa Bianca, permette anche di presentare al mercato valutazioni ai massimi, abbassare il flottante e garantire ricchi dividendi agli azionisti e bonus ai manager.\n\nQual \u00e8 il problema, l\u2019emersione del quale ha reso necessaria la comparsa sulla scena del driver politico e dell\u2019informazione? Lo mostra questo grafico, il quale plasticamente dimostra come a ogni mercato rialzista sia corrisposta nel suo inflation point il materializzarsi dei cosiddetti animal spirits, ovvero il \u201cparco buoi\u201d o dumb money, composto da clientela retail e fondi pensione.\n\nReal Investment Advice\n\nIl loro scopo tacito ma pressoch\u00e9 statutario? Spingere i rialzi ai massimi livelli, di fatto spingere l\u2019ago contro il palloncino e far esplodere la bolla: prendendosi in faccia la plastica scoppiata. In parole povere, perdere soldi nei tonfi. Il proverbiale cerino che resta in mano.\n\nE oggi non \u00e8 differente, perch\u00e9 come riportato dalla CNN, gli insiders stanno vendendo azioni delle ditte per cui lavorano con lo stesso ritmo precedente alla crisi del 2007. Solo nel mese di agosto che sta per concludersi, gli insiders hanno venduto circa 600 milioni di controvalore di titoli azionari al giorno, stando a dati tracciati da TrimTabs. Quindi, il cosiddetti cashing out porter\u00e0 il mese di agosto a essere il quinto su otto da inizio del 2019 ad aver registrato vendite da parte di componenti \u201csensibili\u201d di mercato superiori ai 10 miliardi di dollari totali. Se tutto \u00e8 rose e fiori come dice Trump e, in prospettiva, a breve cadr\u00e0 anche la resistenza da linea del Piave della Fed, perch\u00e9 vendere a quel ritmo?\n\nForse, perch\u00e9 la realt\u00e0 \u00e8 un\u2019altra. E perch\u00e9 oggi le valutazioni sono ai massimi assoluti.\n\nGrazie anche al cosiddetto Fomo panic, dove Fomo \u00e8 acronimo di Fear Of Missing Out: il timore di essere tagliati fuori dal grande rally, dall\u2019occasione storica, dal mercato rialzista del secolo. Insomma, da tutte quelle frasi che solitamente utilizzano i promotori finanziari, quando i loro clienti hanno titoli di cui disfarsi.\n\nE come mostra il grafico, il Fomo panic rappresenta la fase terminale e parossisistica dell\u2019altrettanto terminale stadio di mercato della comparsa degli animal spirits. Insomma, per ingolosire la gente, ora che i buybacks non garantiscono pi\u00f9 il metadone quotidiano ai mercati (oltretutto con una finestra di blackout da quella pratica che dal 17 settembre prossimo vedr\u00e0 il 75% delle aziende quotate sullo Standard&Poor\u2019s 500 in divieto di riacquisto di propri titoli per quindici giorni), servono gli stop-and-go politici come quello vissuto nel weekend del G-7 di Biarritz.\n\nI quali deprimo s\u00ec gli indici, anche pesantemente, per un giorno o due ma garantiscono rimbalzi pavloviani sicuri, pi\u00f9 strutturali e protratti dei cali stessi: i giorni passano, i mercati reggono e l\u2019appuntamento con la capitolazione della Fed verso tassi in calo e nuovo Qe si avvicina. Almeno, in linea teorica. Insomma, una scommessa. Per ora vincente.\n\nMa, di fatto, terribilmente rischiosa, in caso qualcosa dovesse andare fuori giri, stante valutazioni di mercato simili e liquidit\u00e0 ormai a livello di riserva sparata. Un chicken game, appunto.", "description": "", "authors": [], "top_image": "https://cdn.gelestatic.it/businessinsider/it/2019/08/FOMO_panic-1024x505.png"}