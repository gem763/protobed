{"pub": "businessinsider", "title": "Partite vendute e truffe: la Svezia vieta le scommesse sugli eSport, un mercato miliardario che coinvolge soprattutto minorenni \u2013 Business Insider Italia", "url": "https://it.businessinsider.com/game-fixing-e-truffe-la-svezia-vieta-le-scommesse-sugli-esport-per-tutelare-i-minori-e-un-mercato-da-1-miliardo-formato-da-giovanissimi-che-fa-gola-ai-bookmaker", "language": "", "published_at": "2019-09-01", "downloaded_at": "2019-09-02 07:24:37.938324+00:00", "text": "Lo stato svedese ha dichiarato guerra alle scommesse sugli esport, ovvero sugli incontri o tornei di videogiochi. Per evitare che i giovani atleti virtuali possano essere tentati dal game fixing, cio\u00e8 dal vendersi le partite agli scommettitori, la Swedish Gambling Authority (Sga) ha infatti imposto strettissime limitazioni ai bookmaker. Non potranno pi\u00f9 quotare incontri su sport praticati in maggioranza da minorenni. Per la maggior parte delle discipline sportive non ci sono problemi. Per l\u2019universo dei giochi virtuali \u00e8 un piccola/grande rivoluzione. S\u00ec, perch\u00e9 oltre ai titoli onorifici, nel mondo virtuale girano centinaia di milioni di dollari tra premi, sponsorizzazioni, contratti (ricordate i 3 milioni intascati dal Kyle Giersdorf, il 16enne vincitore della \u201cFortnite World Cup\u201d?) e scommesse, naturalmente.\n\nOgni giocatore che si rispetti conosce Lee Sang-hyeok, alias \u201cFaker\u201d, il miglior giocatore al mondo di League of Legends, che da un quinquennio guadagna oltre 3 milioni di dollari l\u2019anno. Una carriera iniziata quando aveva 17 anni, ovvero un\u2019et\u00e0 alla quale in molti paesi \u00e8 proibito scommettere. Inoltre, nel mondo esport non sono mancati gli episodi di truffe e combine. Come dimostra la \u201cstoriaccia\u201d di Nikhil \u201cForsaken\u201d Kumawat, il giocatore del team OpTic India colto con le mani nel sacco mentre usava un software illegale durante un torneo di CS:GO eXTREMELAND ZOWIE a Shanghai.\n\nAltro caso di disonest\u00e0 conclamata era scoppiato durante il torneo \u201cHearthstone Global Games\u201d, e ha visto coinvolto l\u2019allora campione in carica Tom229, beccato mentre faceva \u201cstream sniping\u201d (in pratica spiava l\u2019avversario).\n\nMa, forse, il caso pi\u00f9 emblematico, ai fini del game fixing, \u00e8 quello che ha visto protagonista Lee \u201cLife\u201d Seung-Hyun, campione coreano di Starcraft II. Nel 2015 la Korean e-Sports Association (KeSPA) \u2013 anch\u2019essa reduce da numerose polemiche per brogli e corruzione \u2013 scopr\u00ec che Life era stato profumatamente pagato da un ex giocatore di esport, tale Sung \u201cEnough\u201d Jun Mo, per perdere alcuni incontri. Naturalmente a favore degli scommettitori. Morale? Life \u00e8 stato condannato a 18 mesi di carcere e a 64 mila euro di multa. La truffa, quindi \u00e8 dietro ogni angolo, anche perch\u00e9 le tipologie di scommesse possibili sugli eSports sono le stesse che si piazzano per qualunque altro avvenimento sportivo: giocate piazzate in pre-partita, live, under e over, risultato esatto, team vincente, punteggio finale ecc\u2026. Inoltre, le competizioni esport prevedono molti pi\u00f9 fasi di gioco (non c\u2019\u00e8 un primo e un secondo tempo), moltiplicando cos\u00ec le possibilit\u00e0 di puntata.\n\nLee \u201cLife\u201d Seung-Hyun, campione coreano di Starcraft II condannato per frode.\n\nQuindi non ha tutti i torti la Sga ad attivarsi per impedire che la tentazione del game fixing contagi i minorenni svedesi. E lo ha fatto in maniera assai rigida, visto che ha gi\u00e0 sanzionato NordicBet per 19 milioni di corone svedesi, ma ha anche multato Betfair, Bet365, Bwin, Betway ed Esportsbetting.com. Una scelta forte, considerando che la Svezia \u00e8 una sorta di \u201cMecca\u201d per gli esport. Ospita infatti il DreamHack, il festival dedicato al mondo dei computer pi\u00f9 famoso del pianeta. Inoltre, un certo numero di squadre svedesi ha sottoscritto accordi di sponsorizzazione e cooperazione con siti di scommesse.\n\nSulla stessa linea della Svezia, sembra muoversi parte della politica russa, dove alcuni parlamentari hanno proposto di modificare la legge sul gioco d\u2019azzardo, vietando del tutto le scommesse sugli esport. Attualmente la norma vieta ai bookmaker russi di aprire scommesse su competizioni che coinvolgono atleti minorenni, ma alcuni deputati della Duma vogliono inserire la frase \u201ce le competizioni di esports\u201d nell\u2019elenco dei settori vietati. Una proposta che \u2013 come in Svezia \u2013 ha causato la levata di scudi dell\u2019industria del gambling. Per Darina Denisova, presidente della Bookmakers Self-Regulatory Organization (SRO), uno dei due gruppi che rappresentano i bookmaker con licenza russa, \u201cquesto tentativo di vietare le scommesse sugli esport \u00e8 semplicemente scandaloso e senza motivo\u201d e \u201cdistrugger\u00e0 tutti i risultati\u201d conquistati dalle scommesse sugli esports negli ultimi anni\u201d. In Russia, secondo le stime degli analisti, le scommesse sugli esports rappresentano attualmente tra il 4% e il 7% del volume totale, ma nel 2018 hanno registrato una crescita in doppia cifra.\n\nA livello globale, nel 2019 il giro d\u2019affari generato dagli eSports ha raggiunto il miliardo di euro, ma gli analisti prevedono che potrebbe raggiungere i tre miliardi entro il 2022. E se oggi l\u2019audience stimata \u00e8 di circa 450 milioni di utenti, nel prossimo triennio potrebbe triplicare. In Italia il primo gruppo a puntare con decisione sugli esport era stato SNAI, presto seguito dagli altri big, come BET365, William Hill, Eurobet, BetClic, Unibet.\n\nSecondo il \u201cRapporto sugli esport in Italia 2019\u201d di Aesvi, ogni giorno 350 mila persone nel nostro Paese dichiarano di seguire un evento esport. Un bacino che si allarga a circa 1,2 milioni, se si considerano anche quanti dichiarano di seguire un evento esport pi\u00f9 volte durante la settimana. Si tratta principalmente di maschi (62%), con un livello di istruzione medio-alto, di et\u00e0 compresa per lo pi\u00f9 fra i 16 e i 30 anni. Videogiochi sportivi e MOBA (Multiplayer Online Battle Arena) sono i generi pi\u00f9 amati, seguiti dagli RTS (Real Time Strategy). FIFA (47%), Call of Duty (44%) e League of Legends (34%) i titoli pi\u00f9 seguiti.\n\nSi tratta di una fanbase assai attiva sui social \u2013 blog, forum, news, Facebook, Twitter -, dove discute molto di gaming competitivo. Su Twitch, la piattaforma preferita per le discussioni, nel 2018 i \u201cbuzz\u201d (messaggi) esportivi sono cresciuti del 32%.\n\nAlcuni partecipanti al torneo di Halo al DreamHack di Dallas. (Photo by Cooper Neill/Getty Images)\n\nNumeri che dovrebbero suonare come un campanello d\u2019allarme. Anche alla luce delle rivelazioni della ricerca \u201cBiddable Youth\u201d condotta dal Dipartimento di Management dell\u2019universit\u00e0 di Bristol che ha puntato il dito sui rischi della promozione del betting sui minori attraverso il traino degli esport.\n\nIl rapporto suggerisce infatti che il gioco d\u2019azzardo sugli esport \u201cpu\u00f2 essere attraente per i bambini come i giochi per computer stessi\u201d. Analizzando oltre 880 mila tweet inviati da bookmaker e loro affiliati relativi a scommesse sugli esport nell\u2019arco dei primi nove mesi nel 2018, i ricercatori hanno osservato che il 28% dei retwitt o le relative risposte provenienti dalla Gran Bretagna erano inviati da bambini sotto i 16 anni. Una percentuale che sale ad un incredibile 45% per i cinguettii provenienti dal resto del mondo.\n\nI ricercatori hanno notato inoltre come il 74% dei tweet sugli eSport (e il 68% dei tweet sportivi tradizionali) violavano le normative di legge, rappresentando il gioco d\u2019azzardo come una fonte di reddito o incoraggiandolo nei momenti di crisi (solo il 7% dei Tweet riportava le avvertenze di divieto e di gioco responsabile). Inoltre, aggiungono i ricercatori, \u201c\u00e8 probabile che genitori e insegnanti siano completamente all\u2019oscuro della pubblicit\u00e0 del gioco d\u2019azzardo sui social media\u201d. \u201cInfine\u201d, aggiungono, \u201cattraverso l\u2019uso delle criptovalute, i bambini potrebbero essere in grado di scommettere senza accedere a un conto bancario\u201d.\n\nInsomma, ce n\u2019\u00e8 abbastanza per porsi qualche dubbio. In Italia, con il Decreto Dignit\u00e0, si sono introdotte alcune limitazioni circa la pubblicit\u00e0 del gaming, ma ancora non si \u00e8 fatto nulla su un reale divieto per i minori di scommettere, sia in via telematica, sia di persona (basta andare in qualsiasi tabaccheria per rendersene conto). N\u00e9 ci si \u00e8 posti seriamente la questione del game fixing, che invece sta avvelenando i campionati giovanili di molti sport, come pi\u00f9 volte raccontato da Business Insider Italia. Forse \u00e8 ora di darsi una svegliata.\n\nLeggi di pi\u00f9: Tra riciclaggio e scommesse clandestine il calcio dilettantistico \u00e8 nelle mani delle mafie\n\nLeggi di pi\u00f9: Ecco le carte della polizia spagnola che inguaiano il Frosinone e gettano un\u2019ombra su Ciro Immobile", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1170078653-1024x683.jpg"}