{"pub": "businessinsider", "title": "Dagli esport allo streaming, ecco come il 5G cambier\u00e0 il modo di videogiocare", "url": "https://it.businessinsider.com/dagli-esport-allo-streaming-ecco-come-il-5g-cambiera-il-modo-di-videogiocare", "language": "", "published_at": "2019-08-26", "downloaded_at": "2019-09-02 09:05:29.182402+00:00", "text": "Gi\u00e0 oggi i videogiochi sono tra i principali catalizzatori delle innovazioni tecnologiche: dalle funzionalit\u00e0 delle pi\u00f9 potenti schede grafiche per PC fino a dispositivi che riconoscono il movimento, come Kinect di Microsoft. Quest\u2019ultimo prodotto oggi viene usato, per esempio, nelle ricerche scientifiche e per la scansioni 3D. Le reti 5G, che in alcune citt\u00e0 italiane sono gi\u00e0 realt\u00e0, come cambieranno il mondo dei videogiochi? La promessa di bassissima latenza e iper-velocit\u00e0 di scaricamento delle reti 5G che impatto avranno sul consumo di videogiochi e sulla loro produzione?\n\n\u201cDipende davvero molto dal tipo di implementazione che avremo in Italia del 5G\u201d spiega Valerio Di Donato, amministratore delegato di 34BigThings, casa di sviluppo italiana che ha recentemente pubblicato Redout su Nintendo Switch.\n\n\u201cDi base pi\u00f9 banda e meno latenza implicano necessariamente un\u2019esperienza migliore, a prescindere da come la si declini.\u201d\n\nValerio Di Donato, amministratore delegato di 34BigThings\n\nLo streaming nei videogiochi \u00e8 sicuramente l\u2019aspetto commercialmente pi\u00f9 interessante. Google, per esempio, sta realizzando Stadia, servizio che permetter\u00e0 di giocare ai videogiochi tecnicamente complessi anche su smartphone oppure tramite un browser su PC sfruttando la connessione a banda larga e, in futuro, la rete 5G.\n\nNon servir\u00e0 una console per giocare: far\u00e0 tutto un server da remoto di Google, che poi trasmetter\u00e0 il contenuto, anche in 4K, una volta elaborato e compresso al dispositivo dell\u2019utente. Esattamente come accade per le serie TV su Netflix e la musica su Spotify.\n\n\u201cAnche noi sviluppatori \u2013 prosegue Di Donato \u2013 siamo curiosi di vedere cosa faranno i grandi operatori del settore grazie allo streaming e molti di noi sono convinti che sar\u00e0 la prossima rivoluzione del gaming mainstream\u201d.\n\nTim e Vodafone apripista del 5G. Anche i piani tariffari cambieranno\n\nLa rete 5G chiama in causa tutti gli operatori di telefonia. I primi a essere coinvolti sono Vodafone e TIM, ossia i primi ad aver acceso reti 5G in citt\u00e0 italiane come Milano, Roma o Napoli.\n\nSoprattutto ora che le due societ\u00e0 hanno annunciato un piano di condivisione delle 22mila torri che detengono insieme, attraverso Inwit: in tutte le citt\u00e0 sotto i 100mila abitanti (quindi le grandi citt\u00e0 sono escluse), Tim e Vodafone sfrutteranno la stessa rete.\n\n\u201cIl gaming \u00e8 sicuramente uno degli ambiti che saranno pi\u00f9 impattati dal 5G\u201d, fa sapere Vodafone a Business Insider.\n\nNell\u2019ultimo anno il consumo dei dati da dispositivi mobile \u00e8 aumentato del 50% e il 59% di chi gioca lo fa su smartphone.\n\n\u201cIl 5G \u2013 prosegue l\u2019azienda \u2013 rivoluzioner\u00e0 completamente l\u2019esperienza di gioco che dalla console tradizionale si sposter\u00e0 sempre di pi\u00f9 verso il mobile, grazie anche all\u2019evoluzione del settore verso il cloud gaming\u201d.\n\nProprio a tal fine, da poche settimane gli utenti Vodafone possono giocare ai giochi mobile in streaming attraverso la collaborazione tra l\u2019operatore e la piattaforma Hatch. Il servizio funziona anche sotto rete 4G, ma le potenzialit\u00e0 della nuova generazione di reti mobili render\u00e0 questo tipo di esperienza sempre pi\u00f9 in tempo reale.\n\nL\u2019obiettivo di Vodafone, spiega l\u2019azienda, \u00e8 \u201craggiungere tutte le tipologie di gamer, dai pi\u00f9 esperti ai giocatori occasionali\u201d.\n\nSu rete Tim a oggi il traffico veicolato dal gaming \u00e8 al 3%, secondo stime rivelate a Busines Insider dall\u2019azienda. In ottica 5G e videogiochi in streaming, l\u2019operatore prevede che gli attuali piani di abbonamento (che propongono soglie di Giga molto estese) saranno presto abbandonati.\n\n\u201cCon il 5G \u2013 stima l\u2019azienda \u2013 il concetto di soglia in un intervallo temporale piccolo a piacere sar\u00e0 abbandonato, ma anche prima a favore di profili legati alla velocit\u00e0 della connessione con traffico illimitato\u201d.\n\nPur non essendo il videogioco il principale driver per la definizione di soglia, per TIM\n\n\u201cil consumo molto elevato che richiede questa tipologia di servizi (minimo 2 Gb/ora) potrebbe rappresentare, per una nicchia di giocatori accaniti, un elemento di offerta differenziante a vantaggio degli operatori\u201d.\n\nDa diverso tempo Tim propone gi\u00e0 un servizio di giochi in streaming basato sulla fibra ottica e Tim Box: Tim Games.\n\n\u201cIl 5G \u00e8 solo l\u2019ultimo tassello di questa strategia che mira a trasformare ogni smartphone in una console portatile ampliando il bacino di utenza potenziale per portare il servizio sul segmento pi\u00f9 promettente: quello dei mobile gamer\u201d fa sapere la societ\u00e0.\n\nIn particolare perch\u00e9 il cloud gaming\n\n\u201crichiede una rete mobile ad alto throughput: alta velocit\u00e0, bassa latenza e ridotta perdita dei pacchetti e sar\u00e0, certamente, uno dei driver principali per la crescita e l\u2019adozione delle reti 5G nel mercato residenziale\u201d sottolinea l\u2019operatore.\n\nI videogiochi, insomma, faranno crescere la domanda di reti mobili superiori e, in questo senso, saranno importanti veicoli anche pubblicitari nel trasmettere il tipo di esperienze che le reti mobili di quinta generazione abiliteranno.\n\nCon il 5G gli esport su smartphone inizieranno a correre\n\nL\u2019idea che gli smartphone come mezzo videoludico saranno ulteriormente consolidati dall\u2019avvento delle reti 5G non \u00e8 soltanto nella mente degli operatori. Esl \u00e8 uno dei principali organizzatori di tornei esport in Italia; sua, per esempio, la Esl Championship, organizzata con Vodafone, che decreta i migliori videogiocatori a livello nazionale per League of Legends, Clash Royale e Counter-Strike: Global Offensive.\n\n\u201cAbbiamo osservato \u2013 sottolinea Daniel Schmidhofer, Ceo Programing Italia \u2013 Managing Director Esl Italia, Austria, Svizzera, licenziataria in Italia del marchio Esl \u2013 come gli esport giocati su smartphone e tablet siano cresciuti negli ultimi anni e l\u2019introduzione della tecnologia 5G accelera questo sviluppo ancora di pi\u00f9. Una connessione pi\u00f9 veloce non permetter\u00e0 solo agli utenti casual di avvicinarsi agli esport, ma creer\u00e0 migliori opportunit\u00e0 di fare pratica anche per i pro-player grazie ai tornei ESL.\u201d\n\nDaniel Schmidhofer, Ceo Programing Italia\n\nSecondo Schmidhofer, grazie al 5G esport e videogiochi in generale \u201cfaranno un enorme salto in avanti\u201d.\n\nIn tal senso, gi\u00e0 a settembre avremo un assaggio di quello che verr\u00e0: alla Milan Games Week, fiera di settore, la Vodafone 5G ESL Mobile Open metter\u00e0 a confronto i giocatori di Clash Royale proprio su rete 5G.", "description": "", "authors": [], "top_image": "https://cdn.gelestatic.it/businessinsider/it/2019/07/GettyImages-1158105347-1024x681.jpg"}