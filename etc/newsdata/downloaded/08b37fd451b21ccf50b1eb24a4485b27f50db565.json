{"pub": "businessinsider", "title": "Dispersione scolastica: l\u2019Italia ha numeri da brivido ma si progetta di tagliare gli investimenti nell\u2019istruzione \u2013 Business Insider Italia", "url": "https://it.businessinsider.com/dispersione-scolastica-litalia-ha-numeri-da-brivido-ma-si-progetta-di-tagliare-gli-investimenti-nellistruzione", "language": "", "published_at": "2019-08-26", "downloaded_at": "2019-09-02 07:09:21.596490+00:00", "text": "Contro il dramma dell\u2019abbandono scolastico \u2013 cio\u00e8 l\u2019assenza ingiustificata di minori dalla scuola dell\u2019obbligo \u2013, serve un Piano strategico nazionale. Lo chiede la Corte dei Conti che nell\u2019indagine \u201cLa lotta alla dispersione scolastica: risorse e azioni intraprese per contrastare il fenomeno\u201d, ha voluto vedere quanto e cosa sta facendo lo stato italiano contro questa piaga. E non \u00e8 rimasta contenta, visto che \u201cpermane il problema di una adeguata valorizzazione di quell\u2019immenso capitale umano che \u00e8 la formazione dei giovani. Anche in questo caso, \u00e8 osservabile una carenza di decisione e progettualit\u00e0, oltre che una forte resistenza a mettere in discussione il modello curricolare tradizionale e gli stili professionali consolidati dei docenti. Andrebbero, quindi, sviluppate strategie che consentano di intercettare il disagio, e che riescano a rimotivare lo studente con percorsi di istruzione basati sull\u2019esperienza dell\u2019apprendimento e non sul contenuto (ci\u00f2 che si deve insegnare), prevenendo cos\u00ec, sia la dispersione scolastica che l\u2019insuccesso nei percorsi superiori (vedi universit\u00e0) migliorando sensibilmente la capacit\u00e0 di ingresso nel mondo del lavoro\u201d, scrivono i giudici.\n\nUna visione illuminata, che si scontra per\u00f2 con la realt\u00e0 dei numeri: rispetto al resto dell\u2019Ue \u2013 dove la spesa media \u00e8 del 4,9% del Pil \u2013 l\u2019Italia destina al settore \u201ceducation\u201d circa il 4,1% (l\u20198,1% della spesa pubblica, pari a 67,4 miliardi, dati 2015), pochissimo se se si considera la Danimarca (7%), la Svezia (6,5%) e il Belgio (6,4%). Meglio di noi fanno anche la Francia che destina il 5,5% del Pil (9,7 della spesa pubblica), la Gran Bretagna (il 5,7%, 13,1% della spesa pubblica), la Germania che alloca il 4,1% del suo Pil, pari al 10,3% della spesa, cio\u00e8 127,4 miliardi di euro. Peggio di noi, fanno solo Grecia e Romania.\n\nAlla luce di queste cifre \u00e8 comprensibile perch\u00e9 il nostro Paese sia:\n\nal sesto posto in Europa per numero degli ESL (Early school leaving), ovvero giovani compresi tra i 18 e i 24 anni che fuoriescono dal percorso scolastico con il solo diploma di scuola media;\n\nin Europa per numero degli (Early school leaving), ovvero giovani compresi tra i 18 e i 24 anni che fuoriescono dal percorso scolastico con il solo al quarto posto della classifica dell\u2019abbandono scolastico precoce con un valore medio del 13,8%, mentre in Ue il tasso medio sia del 10,7%. Peggio fanno solo Spagna (18,3%), Romania (18,1%) e Malta (17,7%).\n\nPer quanto riguarda, invece, l\u2019area Ocse, l\u2019ultimo report \u201cUno sguardo sull\u2019istruzione 2018\u201d, evidenzia per l\u2019Italia:\n\nun tasso di scolarizzazione dei giovani compresi nell\u2019et\u00e0 dei 15-19 anni dell\u201983%, contro una media dell\u2019area dell\u201985% ;\n\n; una percentuale del 24% di giovani tra i 15 e i 29 anni che non studia e non lavora (Neet) rispetto a una media del 13% dei paesi dell\u2019area Ocse; la stessa percentuale risulta oscillante \u2013 tra il 12% e il 38% -, a seconda delle regioni italiane (e con grandi differenze di genere: il 28% tra gli uomini e il 40% tra le donne).\n\nIn Calabria e Sicilia, su 100 persone di et\u00e0 compresa tra i 15 e i 29 anni, ben 38 non studiano, n\u00e9 lavorano (contro il 16,7 della Lombardia o il 9% della provincia di Bolzano).\n\nL\u2019elaborazione della Corte dei Conti sull\u2019abbandono scolastico in Italia. Fonte: Corte dei Conti\n\nMa il dato ancora pi\u00f9 preoccupante \u00e8 che il trend della dispersione scolastica (considerando la fascia di et\u00e0 18-24 anni) nell\u2019ultimo triennio \u00e8 in aumento \u2013 nonostante l\u2019obiettivo indicato a livello europeo di riduzione al di sotto del 10% degli abbandoni entro il 2020 \u2013: era il 13,8% nel 2016, ha toccato il 14% nel 2017, per arrivare al 14,5% nel 2018 (e i dati sono ancora provvisori). Inoltre, ad abbandonare la scuola sono sempre pi\u00f9 ragazze, passate dall\u201911,2% al 12,1%. La percentuale relativa agli studenti, che abbandonano gli studi, \u00e8 invece rimasta invariata al 16%!\n\nInsomma, non va bene per niente. E, secondo i giudici, le armi con le quali si sta combattendo questa guerra sono spuntate e confuse: \u201cl\u2019ampia gamma di interventi attivati ha ottenuto risorse economiche di varia entit\u00e0. Tuttavia, la pluralit\u00e0 delle fonti finanziarie dedicate al contrasto alla dispersione, la presenza di una variet\u00e0 di capitoli nel bilancio di previsione del Miur, la gestione autonoma delle singole istituzioni scolastiche, l\u2019intervento delle Regioni, rende difficile la ricomposizione del quadro finanziario complessivo dell\u2019investimento pubblico e, dunque, la valutazione degli stessi esiti\u201d.\n\nAlla luce di tutto ci\u00f2 sarebbe naturale porre la scuola al centro del dibattito politico, con un serio (e chiaro) piano di investimento e di intervento. Fino a oggi, per\u00f2, non \u00e8 stato cos\u00ec. Anzi, il governo gialloverde aveva previsto nel Def 2019 una ennesima diminuzione della spesa fino al 2045 a causa della contrazione demografica ( \u201cla proiezione della spesa per istruzione in rapporto al PIL \u2013 si legge a pagina 115 \u2013 \u00e8 coerente con l\u2019aggregato di spesa definito in ambito EPC WGA. Il rapporto spesa/PIL presenta un andamento gradualmente decrescente che si protrae per circa un quindicennio. A partire dal 2022, tale riduzione \u00e8 essenzialmente trainata dal calo degli studenti indotto dalle dinamiche demografiche\u201d). la previsione era di scendere al 3,5% del Pil nel 2020 e al 3,3 nel 2025 (visto che ci saranno meno ragazzi, possiamo tagliare i fondi alle scuole, era il ragionamento). Ora quel governo \u00e8 caduto, speriamo che chi arriver\u00e0 dopo inverta la rotta.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL_25411691-1024x682.jpg"}