{"pub": "businessinsider", "title": "Da Jackson Hole un monito (anche) all\u2019Italia. Basta instabilit\u00e0 politica o le banche centrali non potranno affrontare una nuova crisi \u2013 Business Insider Italia", "url": "https://it.businessinsider.com/da-jackson-hole-un-monito-anche-allitalia-basta-instabilita-politica-o-le-banche-centrali-non-potranno-affrontare-una-nuova-crisi-economica", "language": "", "published_at": "2019-08-27", "downloaded_at": "2019-09-02 07:07:41.148352+00:00", "text": "Del meeting annuale della Fed a Jackson Hole \u00e8 rimasta traccia mediatica unicamente per la provocazione avanzata da Mark Carney, governatore della Bank of England, ex numero uno della Banca centrale canadese e un passato da alto dirigente di Goldman Sachs: sostituire di fatto il dollaro come valuta di riserva globale con una versione \u201cufficiale\u201d di Libra, un paniere di monete che si ponga come avanguardia di un mondo post-globalizzazione che pone sfide sempre nuove e chiede ricette e strumenti altrettanto innovativi.\n\nNon una novit\u00e0 assoluta, visto che il primo a parlarne in maniera chiara \u2013 sul finire del suo mandato alla guida dell\u2019Fmi \u2013 fu Dominque Strauss-Kahn, poi coinvolto in una storiaccia di abusi sessuali che ne pension\u00f2 in anticipo le aspirazioni. Certo, il contesto autorevole da cui \u00e8 partita la provocazione ne garantisce un profilo superiore a quello del mero esercizio accademico ma a far affiorare qualche dubbio riguardo la strumentalit\u00e0 della mossa, al fine di alzare una cortina fumogena a uso e consumo dei media, ci ha pensato il silenzio tombale sull\u2019argomento del presidente Trump. N\u00e9 un tweet, n\u00e9 una dichiarazione.\n\nQuesto nonostante un attacco frontale allo status di benchmark globale dell\u2019amato dollaro, lanciato oltretutto da un simposio organizzato e ospitato dalla \u201cnemica\u201d Fed. Strano che il Presidente abbia perso un\u2019occasione propagandistica simile, i classici due piccioni con una fava.\n\nIn compenso, a Jackson Hole, nel chiuso dei dibattiti riservati fra banchieri centrali, si \u00e8 parlato di altro. Nella fattispecie, ci\u00f2 che viene riportato da questo grafico: il peso sempre crescente a livello di ricasco economico e finanziario dell\u2019instabilit\u00e0 politica.\n\nNber Working Paper\n\nInsomma, nel mondo post-2008, le crisi governative si riverberano immediatamente e con magnitudo massima sugli scenari macro e di mercato, rendendo decisamente pi\u00f9 complesso l\u2019operato delle Banche centrali, le quali da sole e con gli strumenti classici non possono pi\u00f9 salvare il mondo, come fatto appunto dopo la grande crisi finanziaria.\n\nLa tesi di fondo del dibattito, infatti, appare chiara: in un contesto globale in cui gli shock politici di pi\u00f9 alto profilo (vittoria di Trump, Brexit, ondata sovranista europea) si sostanziano immediatamente in shock economici, azioni come il taglio dei tassi possono risultare non pi\u00f9 efficaci come un tempo. Anzi, se non accompagnate da un livellamento e una risoluzione delle radici dell\u2019instabilit\u00e0 politica, rischiano di rivelarsi inutili. Se non controproducenti, come ad esempio l\u2019eccessiva discesa in negativo dei tassi di riferimento per la profittabilit\u00e0 del comparto bancario.\n\nInsomma, da Jackson Hole \u00e8 partito silenziosamente un siluro ben pi\u00f9 letale per la Casa Bianca che non la messa in discussione dello status del dollaro: la necessit\u00e0 di depotenziare il sovranismo e qualunque sua derivazione che possa sostanziarsi in instabilit\u00e0 politica ulteriore. Certo, questa vulgata appare estremamente comoda, poich\u00e9 fornisce un alibi pret-a-porter per gli abusi di mercato compiuti dal 2009 ad oggi, nonostante le promesse di aver capito la lezione.\n\nResta per\u00f2 un dato di fatto, estremamente interessante per l\u2019Italia che in queste ore vede arrivare a risoluzione un snodo politico fondamentale: nel suo discorso, Jerome Powell ha infatti citato la crisi di governo italiana come elemento di instabilit\u00e0 politica globale, al pari di guerra commerciale e Brexit. E per quanto giubilato quotidianamente via Twitter dal Presidente, il capo della Fed non \u00e8 il primo che passa per strada: se parla, lo fa sempre e comunque a ragion veduta. Soprattutto quando, in pressoch\u00e9 perfetta contemporanea, a Biarritz in vista dell\u2019apertura del G7, il capo dell\u2019Eurogruppo, Donald Tusk, tesse lodi sperticate di Giuseppe Conte, definito leader europeista responsabile, leale e credibile.\n\nEd ecco che il fronte europeo va ad ampliarsi e a creare un \u201ceffetto tenaglia\u201d con l\u2019allarme lanciato dal Wyoming, come mostrano questi altri due grafici: il primo cita proprio l\u2019instabilit\u00e0 e l\u2019incertezza politica come ulteriore driver del calo dell\u2019indice Ifo della fiducia delle industrie tedesche, ultimo chiodo nella bara di quella che fu la locomotiva europea.\n\nBloomberg\n\nIl secondo, invece, mostra come le misure messe in campo dalla Bce dal Whatever it takes in poi, di fatto abbiano ottenuto molto poco a livello di obiettivo statutario: ovvero, portare l\u2019inflazione al 2% circa.\n\nBloomberg\n\nNon a caso, Francoforte ha immediatamente innescato la retromarcia e messo in campo nuovo stimolo. Addirittura, il falco Olli Rehn ha preannunciato mosse senza precedenti e ben oltre l\u2019atteso per la riunione del board dell\u2019Eurotower del 12 settembre. Seguita, a distanza di una settimana, dal Comitato monetario della Fed.\n\nAlla luce di quanto discusso a Jackson Hole, dove Mario Draghi era assente per il secondo anno consecutivo, quella dinamica fra acquisti e indice dei prezzi al consumo stagnante parla chiaro: le Banche centrali non possono risolvere la situazione da sole, occorre che la politica faccia la sua parte.\n\nIn primis, neutralizzando i fattori di instabilit\u00e0 e incertezza. E ad ulteriore conferma, questo grafico mostra come in vista del meeting del 12 settembre, la Bce abbia di fatto sospeso le redemptions per il mese di agosto: il bilancio dell\u2019Eurotower \u00e8 rimasto pressoch\u00e9 stagnante, registrando un calo strutturale minimo di 1,6 miliardi.\n\nBloomberg\n\nAd oggi, lo stato patrimoniale della Banca centrale europea \u00e8 ancora vicino al record massimo: 4,6761 trilioni di euro, il 40,4% del Pil dell\u2019eurozona.\n\nA confronto, il bilancio della Fed \u00e8 pari al 18,4% del Pil statunitense, quello della Bank of Japan del 102,4% di quello nipponico e quello della Snb al 118% di quello svizzero. Insomma, in un mondo che sta preparandosi a un nuovo stimolo coordinato, quella percentuale non tender\u00e0 certo a scendere. Anzi, al contrario.\n\nDi quanto, per\u00f2? Calcolando che il 31 ottobre Mario Draghi passer\u00e0 il testimone a Christine Lagarde e che, a quel punto, occorrer\u00e0 vedere se la ex numero uno dell\u2019Fmi ammetter\u00e0 al mondo di essere il mero esecutore di un programma da pilota automatico impostato dal suo predecessore o sceglier\u00e0 la via dell\u2019autonomia decisionale. Comunque sia, stando almeno alle indicazioni fornite da Olli Rehn con irrituale propensione allo sbilanciamento, lo stimolo sar\u00e0 di prim\u2019ordine.\n\nServe, per\u00f2, che la politica faccia la sua parte. Il rischio? Un\u2019ovvia e automatica accusa da parte dei partiti sovranisti di scavalcamento ricattatorio del voto popolare, quindi potenziale benzina nel serbatoio elettorale.\n\nIl quale, per\u00f2, potrebbe restare pieno a lungo e a disposizione unicamente per strategie politiche di opposizione parlamentare, in caso il rischio di instabilit\u00e0 passasse dai discorsi a porte chiuse di Jackson Hole alla percezione delle opinioni pubbliche.\n\nQuesti due grafici finali potrebbero offrire degli spunti al riguardo. Sempre in Wyoming, si \u00e8 preso atto che la cosiddetta safety net globale \u2013 le riserve valutarie delle Banche centrali insieme a quelle dell\u2019Fmi, permanenti e temporanee \u2013 si \u00e8 pesantemente contratta rispetto alla dimensione del sistema finanziario mondiale negli ultimi anni. Quindi, meno protezione emergenziale dagli shock sistemici.\n\nFmi\n\nSecondo, le tre principali economie dell\u2019eurozona sono sedute \u2013 a livello di depositi bancari \u2013 su pile di capitali senza precedenti, ogni giorno pi\u00f9 soggette al rischio di erosione a causa dei tassi in negativo. Gi\u00e0 presenti e, in prospettiva di ritorno al Qe, a rischio di amplificazione.\n\nBloomberg\n\nNon a caso, il governo tedesco \u2013 lungi dal lanciare lo stimolo da 50 miliardi di euro rilanciato da alcuni media \u2013 sta pensando con il ministero delle Finanze a un bando sulle penali praticate ai depositi bancari.\n\nUn qualcosa che, per\u00f2, cozza con la scelta monetaria della Bce, al netto del tiering (taglio o rinvio dei costi di deposito delle riserve in eccesso delle banche presso l\u2019Eurotower) che gi\u00e0 viene dato per scontato nel pacchetto previsto per il 12 settembre.\n\nInsomma, la crisi sta subendo \u2013 almeno ad alto livello \u2013 un primo silenzioso morphing da economico-finanziario in prettamente politico. E l\u2019Italia potrebbe rivelarsi il laboratorio del dottor Frankenstein. L\u2019immobilismo indotto dello spread registrato in questi giorni di formale crisi e tensione alle stelle, sembra parlare questa lingua.", "description": "", "authors": [], "top_image": "https://cdn.gelestatic.it/businessinsider/it/2019/08/5d5dac6623f19c07ba65a54a-1536-768-1024x512.png"}