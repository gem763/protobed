{"pub": "businessinsider", "title": "Elezioni in Inghilterra per scongiurare la Brexit senza accordo?", "url": "https://it.businessinsider.com/elezioni-in-inghilterra-per-scongiurare-la-brexit-senza-accordo", "language": "", "published_at": "2019-08-27", "downloaded_at": "2019-09-02 07:26:40.575378+00:00", "text": "Chiss\u00e0 se Jeremy Corbyn e con lui i parlamentari che hanno fatto mancare l\u2019appoggio al piano di Theresa May ora rimpiangono la vecchia premier? Chiss\u00e0, se, con il senno di poi, temono di aver voluto troppo e di essersi ritrovati con in mano nulla. Chiss\u00e0. Certo \u00e8 che ora, con Boris Johnson, il fronte del dialogo si \u00e8 decisamente ristretto e l\u2019ipotesi di una Brexit no deal si avvicina sempre pi\u00f9. Boris Johnson non ne ha paura. E se ce la hanno gli altri, tanto peggio per loro: non guardino.\n\nCos\u00ec, l\u2019opposizione e Brexit e a Johnson sta assumendo forme un po\u2019 scomposte, pi\u00f9 simili al panico che alla strategia politica. L\u2019ultima opzione \u00e8 quella di un voto prima di Brexit. Da convocare gi\u00e0 in questi giorni per poter votare prima del 31 ottobre. Il voto potrebbe fare comodo a Johnson, che rischia di non avere i voti a Westminister per il suo piano antieuropeo; ma potrebbe fare comodo anche agli europeisti come i Lib-Dem, che dalla loro posizione netta a favore dell\u2019Europa hanno tratto enorme vantaggio elettorale; potrebbe fare comodo al brexiter pentito Jeremy Corbyn che da quando, bont\u00e0 sua, si \u00e8 accorto che il suo non decidere su Brexit gli \u00e8 costato caro in termini di voti, ha deciso di cavalcare la protesta del People\u2019s Vote, ossia di quelli che vogliono un secondo referendum.\n\nInsomma, le elezioni farebbero comodo a tutti. Ma l\u2019unico che pu\u00f2 convocarle \u00e8 Boris Johnson. Lo far\u00e0?", "description": "", "authors": [], "top_image": "https://cdn.gelestatic.it/businessinsider/it/2019/07/GettyImages-1157398953-1024x682.jpg"}