{"pub": "businessinsider", "title": "Il governo Conte \u2018compra\u2019 un anno di tregua sui mercati. Ma per durare di pi\u00f9 deve riempire il programma di Better Capitalism \u2013 Business Insider Italia", "url": "https://it.businessinsider.com/il-governo-conte-compra-un-anno-di-tregua-sui-mercati-ma-per-durare-di-piu-deve-mettere-in-agenda-un-po-di-better-capitalism", "language": "", "published_at": "2019-08-29", "downloaded_at": "2019-09-02 07:07:30.697677+00:00", "text": "Il nuovo governo Conte sta per prendere il largo e il primo risultato tangibile viene dai mercati che in pochi giorni hanno portato lo spread tra Btp e Bund ben sotto i 200 punti, non lontano da dov\u2019era prima dell\u2019insediamento del precedente governo gialloverde, quello che vedeva la Lega come forza trainante. E questa \u00e8 la miglior risposta a tutti coloro che in questi 14 mesi hanno continuato a ripetere che l\u2019andamento dello spread non dipendeva dalle dichiarazioni e dalle politiche delle forze politiche che lo componevano.\n\nIl calo del differenziale di rendimento con la Germania \u00e8 dovuto a due componenti: \u00e8 iniziato in primo luogo per le prospettive di un rinnovo del Qe (Quantitative easing), gi\u00e0 quasi annunciate dalla Bce, e poi ha proseguito quando \u00e8 diventato sempre pi\u00f9 evidente che la richiesta di elezioni anticipate da parte di Salvini non avrebbe avuto seguito. Segno che i mercati temono particolarmente una tornata elettorale in cui la Lega facesse man bassa di voti dando la stura alle idee dei suoi esponenti che ritengono positiva per l\u2019Italia l\u2019uscita dall\u2019euro.\n\nPer la verit\u00e0 anche il Movimento 5 stelle aveva all\u2019inizio assecondato questo nefasto obbiettivo per poi per\u00f2 venire a pi\u00f9 miti consigli, anche grazie alle mediazioni di Conte e del ministro dell\u2019Economia Giuseppe Tria, due veri pompieri in questo senso. Ora questo pericolo non \u00e8 pi\u00f9 percepito come realistico nel breve termine, anche perch\u00e9 nel governo entra una forza saldamente europeista come il Pd che pu\u00f2 assorbire eventuali contraccolpi del M5s. E, anzi, gli analisti pi\u00f9 accreditati dicono che per almeno un anno vi saranno condizioni particolarmente favorevoli per l\u2019Italia sotto il profilo finanziario.\n\nLa neo presidente della Commissione Europea Ursula von der Leyen (Foto di MARIN / AFP Getty Images)\n\nSono in molti a credere, infatti, che quello nascente sia in realt\u00e0 quell\u2019esecutivo istituzionale invocato a met\u00e0 agosto dall\u2019ex premier Matteo Renzi, nel senso che nasce per fare poche cose e poi tornare al voto. La quasi certezza di un anno di tregua viene dall\u2019espressa volont\u00e0 delle forze politiche che sostengono l\u2019esecutivo di modificare la legge elettorale in senso proporzionale, in modo da segare le gambe alla Lega quando si torner\u00e0 alle urne, ma non prima di un anno per i tempi tecnici dovuti alla riconformazione dei collegi elettorali.\n\nIl vero pericolo, infatti, che ha allarmato le diplomazie internazionali nei giorni scorsi, \u00e8 stata la richiesta di \u2018pieni poteri\u2019 da parte di Salvini, un\u2019eventualit\u00e0 che avrebbe potuto sconvolgere l\u2019Europa ma anche l\u2019America, come dimostra l\u2019endorsement di Trump a Conte con relativa presa di distanze dal sovranista Salvini.\n\nOra dunque si tratta di vedere come il governo Conte utilizzer\u00e0 questa finestra di tregua sui mercati, se riuscir\u00e0 sfruttarla portando dei benefici tangibili ai cittadini italiani.\n\nIl primo e molto importante banco di prova arriva molto presto con la legge di Bilancio 2020, che dovr\u00e0 essere pronta entro poche settimane. Ma anche su questo fronte il governo Conte sembra avere la strada spianata rispetto a un anno fa. L\u2019Europa sotto la nuova guida di Ursula von der Leyen sembra indirizzata a rivedere e allentare i vincoli sui bilanci pubblici dei vari paesi in modo da dare pi\u00f9 spazio a manovre espansive rispetto al passato.\n\nE l\u2019Italia sarebbe la prima a beneficiarne potendo comunque gi\u00e0 mettere in conto un risparmio importante sul fronte dei tassi di interesse e, forse, altri risparmi dai provvedimenti su \u2018Quota 100\u2019 e \u2018Reddito di cittadinanza\u2019 varati dal precedente governo. Inoltre, e questa \u00e8 la vera novit\u00e0 rispetto all\u2019anno scorso, la Germania sta per entrare in recessione e dunque sar\u00e0 obbligata finalmente a varare anch\u2019essa una manovra espansiva per stimolare una nuova crescita economica. L\u2019Italia dovr\u00e0 battersi affinch\u00e9 questo stimolo sia il pi\u00f9 ampio possibile in modo da beneficiarne essa stessa essendo uno dei principali partner commerciali dei tedeschi. E i margini per andare oltre i timidi 50 miliardi gi\u00e0 ventilati ci sono, visto l\u2019enorme avanzo commerciale che la Germania ha accumulato da quando l\u2019euro \u00e8 entrato in vigore.\n\nMa il governo Conte, se vuole durare oltre quell\u2019anno che gi\u00e0 oggi si pu\u00f2 mettere in conto, non pu\u00f2 limitarsi a contenere i danni sul fronte della legge di Bilancio, deve fare qualcosa di pi\u00f9. E\u2019 opinione comune, ormai, che dalla Grande crisi finanziaria in poi, cio\u00e9 dal 2008 a oggi, le divergenze nei redditi tra le varie categorie sociali sono andate progressivamente aumentando, provocando le cosiddette disuguaglianze, e portando con s\u00e9 forti disagi sociali che sono alla base della nascita dei populismi in giro per il mondo e in particolare in Italia.\n\nJoseph Stiglitz. Foto di Afp\n\nCome si possono combattere le diseguaglianze? Con l\u2019introduzione, per esempio, di un salario minimo orario, come gi\u00e0 si discute a livello europeo, e con la leva fiscale, cio\u00e9 diminuendo il carico fiscale per le classi meno abbienti e anche per la classe media, che ha particolarmente sofferto sotto i colpi della crisi finanziaria del 2008.\n\nLe forze di governo e in particolare il Pd hanno in mente di proporre un taglio del cuneo fiscale, cio\u00e8 di quella parte di contribuzione che sta in mezzo tra il reddito lordo e quello netto, in alternativa alla \u2018Flat Tax\u2019. E ci\u00f2 potrebbe essere un passo positivo visto che il taglio del cuneo fiscale andrebbe a vantaggio dei lavoratori dipendenti che rappresentano anche il plotone pi\u00f9 grande di consumatori, mentre la tassa piatta avrebbe avvantaggiato i redditi pi\u00f9 alti che comunque hanno gi\u00e0 livelli di spesa in consumi elevati che difficilmente si modificherebbero.\n\nQualche idea per mettere a punto un\u2019agenda Progressista Conte e i partiti che lo sostengono potrebbero prenderla alzando lo sguardo su ci\u00f2 che sta accadendo a livello internazionale. L\u2019economista americano premio Nobel Joe Stiglitz, uno che \u00e8 stato consulente di Bill Clinton e a capo della Banca Mondiale, sostiene da tempo che bisogna abbandonare il pi\u00f9 in fretta possibile le idee di Milton Friedman per mettere a punto un\u2019agenda Progressista in grado di battere i neoliberali di sinistra e la destra nazionalista.\n\nUn\u2019agenda comprensibile di \u2018Progressive capitalism\u2019, come lo chiama Stiglitz, \u201cdeve puntare sull\u2019educazione, la ricerca e le altre risorse vere di ricchezza. Deve saper proteggere l\u2019ambiente e combattere il cambiamento climatico con la stessa vigilanza della Green New Dealers negli Stati Uniti e della Extinction Rebellion nel Regno Unito. E deve prevedere un programma pubblico che assicuri che a nessun cittadino vengono negati i requisiti base di una vita decente, dal sostentamento economico all\u2019accesso al lavoro e a un reddito per vivere, la salute e la casa, una pensione e la qualit\u00e0 dell\u2019istruzione per i figli. Le alternative offerte dai nazionalisti e dai neoliberali garantiscono maggiore stagnazione, ineguaglianza, degrado ambientale, conflittualit\u00e0 politica che potenzialmente conducono a un esito che nessuno vorrebbe immaginare\u201d.\n\nProprio recentemente un plotone di 181 capitani d\u2019azienda americani, ai vertici di aziende come Jp Morgan, Amazon, Ibm, hanno vergato un documento in cui si impegnano in futuro a pensare di meno alla massimizzazione del profitto e di pi\u00f9 agli altri stakeholder delle aziende, vale a dire i dipendenti, i clienti, i fornitori e la societ\u00e0 nel suo complesso.\n\nI pi\u00f9 scettici sostengono sia un modo per i manager di liberarsi dalla morsa degli azionisti e conquistare pi\u00f9 spazi di manovra in ambiti meno facilmente controllabili. Ma \u00e8 un fatto che da almeno due anni in America si sta parlando di come si pu\u00f2 passare dallo \u2018Shareholder capitalism\u2019 a un pi\u00f9 moderno \u2018Stakeholder capitalism\u2019 e tale dibattito \u00e8 partito anche dalle pagine di Business Insider ad opera del suo fondatore Henry Blodget che per primo ha parlato di \u2018Better capitalism\u2019, dedicando una speciale sezione del sito ai contributi di questo tipo. E cos\u00ec ha fatto anche Business Insider Italia dalla primavera di quest\u2019anno (e a cui ha dedicato una pagina apposita).\n\n12/07/2012 Roma, East Forum 2012, promosso da Unicredit Group. Nella foto Mariana Mazzucato, Ordinario di Economia dell\u2019Universita\u2019 del Sussex\n\nMa come si pu\u00f2 tradurre il Better capitalism nella realt\u00e0 italiana e nello specifico del governo Conte?\n\nQualche idea pu\u00f2 venire scorrendo le interviste che ha raccolto Business Insider Italia da alcuni economisti italiani di spicco e che da anni stanno lavorando per costruire nuovi filoni di pensiero alternativi a quello neo liberale targato Milton Friedman. Tra di essi spiccano gli interventi di Mariana Mazzucato la quale lucidamente osserva: \u201cIl governo gialloverde in carica finora ha fatto promesse populiste che portano immediata soddisfazione \u2013 la flat tax, per esempio \u2013 mentre servirebbero investimenti massicci in tutto quello che pu\u00f2 garantire e strutturare una crescita di lungo periodo: scuola, ricerca, scienza e via discorrendo\u201d; e di Andrea Roventini: \u201cCi vuole un grande piano per rilanciare la crescita della produttivit\u00e0 contrastando il cambiamento climatico. Come nel Regno Unito va introdotto al pi\u00f9 presto l\u2019obiettivo di zero emissioni di gas serra per il 2050 e lo Stato deve intraprendere una seria politica industriale a favore delle imprese per stimolare l\u2019economia verde, aumentando l\u2019innovazione, creando nuove tecnologie, stimolando la nascita di nuove imprese e l\u2019occupazione\u201d.\n\n01/03/2018 Roma, presentazione della squadra di governo del Movimento 5 Stelle. Luigi Di Maio e Andrea Roventini \u2013 Francesco Fotia / AGF\n\nEcco, la partita \u00e8 tutta qui: bisogna vedere se il neo governo Conte riuscir\u00e0 a introdurre alcuni nuovi concetti nella sua politica economica che possano incidere sulla riduzione delle diseguaglianze e sugli effetti del cambiamenti climatici in corso, portando benefici concreti e misurabili ai cittadini. Le convergenze e le frizioni tra Pd e M5s su questo terreno potrebbero essere diverse e molteplici, cos\u00ec come sul ruolo che lo Stato deve assumere nella gestione delle risorse economiche. Ma se le stesse forze non vogliono riconsegnare tra un anno o poco pi\u00f9 il governo del paese a un fronte di centrodestra a trazione salviniana la strada possibile sembra solo quella di dare un respiro maggiore a un governo la cui genesi sembra mostrare che abbia pensato ancora una volta alle poltrone invece che ai programmi.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL_2583516-1024x688.jpg"}