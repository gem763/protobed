{"pub": "businessinsider", "title": "Tra Vivendi e Mediaset \u00e8 di nuovo duello: per Bollor\u00e8 la holding Mfe \u00e8 solo una cortina fumogena per proteggere i Berlusconi \u2013 Business Insider Italia", "url": "https://it.businessinsider.com/tra-vivendi-e-mediaset-e-di-nuovo-duello-per-bollore-la-holding-e-solo-una-cortina-fumogena-per-proteggere-i-berlusconi", "language": "", "published_at": "2019-08-29", "downloaded_at": "2019-09-02 07:18:51.021898+00:00", "text": "Fra la Mediaset della famiglia Berlusconi e la Vivendi di Vincent Bollor\u00e8 \u00e8 di nuovo guerra a colpi di carte bollate e ricorsi in Tribunale. I francesi si oppongono alla nascita della nuova holding europea, Media For Europe (MFE), annunciata con grande enfasi all\u2019inizio di giugno da Pier Silvio Berlusconi, e affilano le armi (legali) in vista dell\u2019assemblea dei soci del 4 settembre.\n\nVincet Bollor\u00e8. Getty Images\n\nCi sarebbe da restare meravigliati. Ma come, non \u00e8 il pallino di sempre di Vincent Bollor\u00e8 quello di creare un gruppo comune di emittenti tv del Sud Europa per contrastare la crescente concorrenza dello streaming delle varie Netflix e Amazon? Ed \u00e8 proprio quello che Pier Silvio Berlusconi ha detto di volere fare: MFE nascer\u00e0 per permettere all\u2019attuale gruppo Mediaset di \u201cessere maggiormente competitivo e aumentare il proprio raggio d\u2019azione ad altre nazioni in Europa\u201d. \u201cCon MFE \u2013 aveva annunciato l\u2019amministratore delegato di Mediaset \u2013 intendiamo svolgere un ruolo centrale nel contesto di una possibile concentrazione dell\u2019industria televisiva europea\u201d.\n\nMa allora Bollor\u00e8 ha proprio un brutto carattere. Non \u00e8 contento neanche quando finalmente i suoi soci decidono di fare quello che lui da anni predica. Il fatto \u00e8 che sia nel mondo della finanza, sia nel mondo dei broadcaster, molti sono convinti che tutta questa storia del nuovo gruppo Media For Europe \u00e8 in realt\u00e0 una potente cortina fumogena per mascherare l\u2019unico vero scopo dell\u2019operazione, ovvero blindare il controllo di Mediaset a favore di Fininvest che ha il 44,2% del capitale e sente il fiato sul collo di Vivendi che ha il 28,8% (di cui il 19,19% bloccato nella fiduciaria Simon). Fra i sostenitori di questa ipotesi c\u2019\u00e8 Fran\u00e7ois Godard, analista di Enders Analysis, una societ\u00e0 indipendente di Londra specializzata in studi e ricerche sui settori media e tlc. \u201cNon \u00e8 solo questo. Sono convinto che tutto il meccanismo \u00e8 stato studiato anche per tenere insieme i futuri eredi del fondatore Silvio Berlusconi e aiutare la posizione di Pier Silvio dentro la famiglia, mettendolo al riparo dalle possibili contestazioni del fratello e delle sorelle una volta che non ci sar\u00e0 pi\u00f9 il padre a difenderlo\u201d.\n\nIn effetti basta leggere lo statuto della nascitura Media For Europe, societ\u00e0 di diritto olandese, per convincersi che questa interpretazione \u00e8 molto plausibile. Mediaset e la controllata Mediaset Espana si fondono e traslocano la sede in Olanda. Perch\u00e9? Non per pagare meno tasse, visto che con lodevole spirito patriottico i vertici del gruppo hanno subito annunciato che societ\u00e0 e azionisti continueranno a essere sottoposti alla legislazione fiscale italiana e spagnola e verseranno le tasse in Italia e in Spagna. E allora, che cosa offre l\u2019Olanda alle societ\u00e0 della famiglia Berlusconi? Il principale vantaggio \u00e8 di attivare da subito a favore di Fininvest il voto plurimo, un voto non doppio, ma addirittura triplo, con la possibilit\u00e0 di moltiplicare i diritti per cinque dopo tre anni e per 10 dopo cinque. E cos\u00ec il problema del controllo \u00e8 risolto: infatti, anche se dopo la fusione Fininvest avr\u00e0 solo il 35,5% di Media For Europe, avr\u00e0 per\u00f2 da subito oltre il 50% dei diritti di voto in assemblea.\n\nQuanto poi alla stabilit\u00e0 del management, vale a dire la difesa del ruolo di capo-azienda di Pier Silvio, questa viene garantita da uno statuto anti-ribaltone che prevede che solo il voto contrario dei due terzi dell\u2019assemblea pu\u00f2 bloccare la nomina del consiglio di amministrazione. Quest\u2019ultimo non verr\u00e0 nominato sulla base di un voto di lista ma sar\u00e0 lo stesso cda in carica a predisporre una designazione vincolante sulla composizione del successivo board. Tuttavia, si legge nell\u2019articolo, l\u2019assemblea degli azionisti potr\u00e0 respingere la designazione attraverso una delibera votata da almeno i due terzi dei voti validamente espressi. Una maggioranza praticamente impossibile da raggiungere vista la quantit\u00e0 di voti attribuita a Fininvest.\n\nLa ciliegina sulla torta \u00e8 che Vivendi per statuto non potr\u00e0 votare nelle assemblee di MFE, dove avr\u00e0 una quota complessiva del 23,1% (7,7% posseduto direttamente e 15,4% attraverso Simon). Infatti, l\u2019articolo 42 dello statuto prevede che nessun azionista pu\u00f2 detenere una partecipazione che rappresenti una percentuale del capitale sociale in circolazione e /o dei diritti di voto della societ\u00e0 \u201cche violi un provvedimento emesso da qualsiasi Autorit\u00e0\u201d, applicabile non solo alla nuova societ\u00e0 o ad altre del gruppo, ma anche agli azionisti e ai \u201cpredecessori legali della societ\u00e0\u201d, cio\u00e8 Mediaset e Mediaset Espana. L\u2019articolo si applica quindi anche al provvedimento Agcom dell\u2019aprile 2017, quello che riconobbe che Vivendi rastrellando sul mercato le azioni Mediaset aveva violato il Testo unico in materia radiotelevisivo, perch\u00e9 gi\u00e0 azionista significativo di Telecom Italia.\n\nSulla base di quella decisione dell\u2019Agcom il cda di Mediaset decise di impedire lo scorso aprile il voto di Vivendi nell\u2019assemblea che adott\u00f2 il voto plurimo. Per non vedersi di nuovo bloccata nel diritto di voto alla prossima assemblea del 4 settembre Vivendi ha chiesto al Tribunale di Milano di esprimersi in anticipo con un provvedimento di urgenza.\n\nIn vista dell\u2019assemblea i gestori dei fondi di investimento sono divisi. Il mercato ha complessivamente il 23% del capitale e i due principali proxy advisor, Glass Lewis e Iss, hanno pareri opposti: per la prima la fusione fra Mediaset e Mediaset Espana con la conseguente nascita di Media For Europe \u00e8 da approvare, per la seconda \u00e8 da respingere. Il motivo per cui andrebbe respinta \u00e8 semplice, spiega un gestore: non ci sono vantaggi n\u00e9 industriali, n\u00e9 commerciali, e la societ\u00e0 sar\u00e0 molto meno contendibile.\n\nSulla mancanza di vantaggi industriali e commerciali l\u2019analista Godard \u00e8 netto:\n\n\u201cFra Mediaset Espana e Mediaset Italia non ci sono sinergie. Lo scambio di programmi fra le due aziende \u00e8 limitato, nonostante Italia e Spagna abbiano due culture vicine. Certo, potrebbe essere incrementato, ma se succede non \u00e8 certo perch\u00e9 c\u2019\u00e8 un unico proprietario. Per quanto riguarda l\u2019idea che MFE possa diventare la base di un raggruppamento televisivo europeo, i tedeschi di ProSiebenSat hanno gi\u00e0 detto che non sono interessati, anche se Mediaset con il 9,9% \u00e8 uno dei loro principali azionisti\u201d.\n\nAnche in tema di vendita di spazi pubblicitari Godard non vede possibili sinergie: la pubblicit\u00e0, spiega, \u00e8 sempre un mercato nazionale. Pu\u00f2 succedere che in Spagna e in Italia Mediaset abbia lo stesso cliente, un gruppo multinazionale, ma nei due Paesi gli investimenti vengono realizzati attraverso canali nazionali, sulla base di prezzi locali.\n\nC\u2019\u00e8 infine il tema di realizzare una piattaforma digitale comune europea: Mediaset Espana ha appena lanciato un suo progetto, ProSiebenSat ne ha anche lei uno. \u201cPenso che sia un problema molto importante \u2013 dice l\u2019analista \u2013 ma sono convinto che in Italia sarebbe da fare un progetto comune fra Mediaset e Rai, cos\u00ec come reputo che in Germania sarebbe pi\u00f9 logico che si accordassero operatori tedeschi con altri operatori tedeschi. Le barriere delle diverse culture nazionali sono molto forti, non serve un progetto che metta insieme emittenti spagnole, italiane e tedesche. Possono servire accordi internazionali per la tecnologia, ma per farli non c\u2019\u00e8 bisogno che le emittenti abbiano la stessa propriet\u00e0\u201d.\n\nQuindi, lo sforzo comune per arginare la diffusione di Netflix & C. non ha senso? \u201cAvrebbe senso s\u00ec, ma nessuno ha idee e risorse su come fare. In tanti anni che se ne parla non ho mai visto un powerpoint che riassuma un progetto. Netflix ha mostrato che prodotti europei possono avere uno straordinario successo internazionale, vedi ad esempio la serie della Casa di papel. Anche Gomorra di Sky ha avuto un buon impatto internazionale. Ma in entrambi i casi si tratta di serie fatte per mercati nazionali che hanno avuto successo e sono state esportate. Non c\u2019\u00e8 un progetto iniziale europeo\u201d.", "description": "", "authors": [], "top_image": "https://cdn.gelestatic.it/businessinsider/it/2018/06/pier-silvio-berlusconi2.jpg"}