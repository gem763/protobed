{"pub": "businessinsider", "title": "La deforestazione costa oltre 5mila miliardi $ l\u2019anno, ecco perch\u00e9 le foreste devono tornare beni comuni, come nel Medioevo \u2013 Business Insider Italia", "url": "https://it.businessinsider.com/la-deforestazione-costa-oltre-5mila-miliardi-lanno-ecco-perche-le-foreste-devono-tornare-beni-comuni-come-nel-medioevo", "language": "", "published_at": "2019-09-02", "downloaded_at": "2019-09-02 07:23:48.872830+00:00", "text": "La deforestazione globale manda ogni anno in fumo \u2013 o in polvere \u2013 un valore pari a cinque trilioni di dollari, poco pi\u00f9 del PIL giapponese e oltre venti volte il fatturato di Amazon.\n\nNonostante negli ultimi cinquanta anni in Amazzonia sia scomparsa un\u2019area grande come la Turchia, solo oggi la politica e l\u2019opinione pubblica sembrano sollevarsi per provare a riparare i danni.\n\nSecondo gli scienziati, per ci\u00f2 che riguarda il Brasile il punto di non ritorno \u00e8 la distruzione del 20%. Oltre questa soglia, l\u2019equilibrio biologico salta e la rimanente foresta si trasformer\u00e0 in una sterile savana. A oggi \u00e8 stato tagliato il 17%.\n\n\u00c8 successo: il mondo si \u00e8 finalmente accorto, oltre le ristrette cerchie ambientaliste, di star perdendo le foreste, bene tra i fondamentali dell\u2019umanit\u00e0. Perdendo davvero, non per ipotesi. Il 2019 non \u00e8 iniziato bene. Gi\u00e0 ad aprile, il mondo ha assistito impotente alla distruzione della for\u00eat (la \u201cforesta\u201d), ovvero il tetto della cattedrale di N\u00f4tre-Dame a Parigi. La particolare struttura, costruita interamente con circa milletrecento alberi di quercia datati fin dal IX\u00b0 Secolo, avendo gi\u00e0 tre secoli all\u2019et\u00e0 della posa, \u00e8 andata velocemente in fumo per incuria.\n\nUna concreta metafora sia della deforestazione subita dall\u2019Europa durante il Medioevo, quando il legname divent\u00f2 raro per lo spazio liberato a favore delle colture, sia del rischio di distruzione che corrono le superstiti foreste del pianeta per lo pi\u00f9 in fiamme, com\u2019\u00e8 successo per il tetto del sublime monumento parigino.\n\nPrima che i recenti roghi accelerassero la gi\u00e0 avanzata distruzione della foresta pluviale amazzonica, sommandosi oltretutto alla tragedia siberiana, all\u2019inizio di agosto The Economist aveva suonato l\u2019ennesimo allarme, con un numero intitolato Veglia funebre per l\u2019Amazzonia: \u201cAnche se la sua culla \u00e8 stata una savana scarsamente alberata,\u201d si legge su The Economist, \u201cil genere umano ha sempre cercato le foreste per cibo, combustibile, legname e sublime ispirazione\u201d. Oggi, la questione delle foreste \u00e8 in prima pagina ovunque.\n\nCi troviamo in una selva oscura\n\nNegli ultimi due secoli l\u2019umanit\u00e0 si \u00e8 velocemente liberata dell\u2019ultimo e forse pi\u00f9 importante di questi bisogni, privilegiando la soddisfazione degli altri tre. Nella Commedia, Dante paragonava la propria crisi \u2013 quindi l\u2019opportunit\u00e0 di un radicale cambiamento \u2013 a una selva oscura, superando la quale arrivare infine a riveder le stelle, metafora di una pi\u00f9 elevata condizione dell\u2019essere, da estendere a tutta l\u2019umanit\u00e0.\n\nDall\u2019originario silva dei romani, la parola foresta, usata a partire dall\u2019Alto Medioevo, sembra derivare da foris, che vale sia fuori in quanto esterno, altro, sia ingresso, accesso, a un mondo dove ogni cosa \u00e8 sacra. Nell\u2019antichit\u00e0 la foresta era res nullius, cio\u00e8 propriet\u00e0 di nessuno, uno spazio esterno alla comunit\u00e0, pieno di mistero e leggende. Nel Medioevo diventa bene comunitario: sia per le battute di caccia dei nobili, sia come risorsa per i villaggi, oltre che rifugio per banditi e derelitti. Nell\u2019et\u00e0 contemporanea, grossolanamente emancipatasi da ogni condizionamento spirituale, la foresta diventa piuttosto un rifugio, o terra bruciata. Nel Walden, Thoreau racconta i due anni spesi da solo nei boschi, per ritrovare il s\u00e9 perduto in una societ\u00e0 che appaga solo l\u2019utile materiale.\n\nOggi si parla pi\u00f9 della sua distruzione, la deforestazione, di ci\u00f2 che la foresta continua nonostante tutto a rappresentare e produrre. Sempre secondo The Economist, se l\u2019area deforestata nei tropici costituisse una nazione, sarebbe \u201cla terza per emissioni di CO2, dopo Cina e Stati Uniti.\u201d. In meno di cinquanta anni, riferisce il magazine britannico, in Amazzonia \u00e8 stata sgombrata dagli alberi un\u2019area grande come la Turchia. E non c\u2019\u00e8 solo l\u2019Amazzonia, come dimostra il caso della Siberia e delle altre foreste tropicali del Sud Est Asiatico.\n\nPerch\u00e9 si deforesta? Per ottenere cibo, combustibile, legname, come gi\u00e0 sappiamo: anche se in modo diverso dalle epoche precedenti alla nostra. Poi, per sfruttare risorse minerarie, far passare strade, costruire dighe, e altro. Tipicamente, si sgombra il suolo dagli alberi per allevare altri vegetali in monocoltura, come le palme da olio o la soia, o animali da carne, come i bovini. Deforestare \u00e8 facile: anche se nel folto amazzonico si lavora in gran parte ancora con la motosega, esistono tecnologie che automatizzano l\u2019abbattimento e il sezionamento dei tronchi secondo modalit\u00e0 e tempi tipici della produzione industriale.\n\nCon le macchine semoventi attuali, usate soprattutto nelle foreste dell\u2019Europa del Nord, abbattere, sfrondare e sezionare un albero di venti metri costa un minuto di lavoro a una sola persona. Ben pi\u00f9 difficile \u00e8 riforestare, almeno per ristabilire la funzione di custode della biodiversit\u00e0 propria della foresta. Le foreste primarie, quelle che scompaiono negli incendi e sotto le motoseghe, assorbono molto meno ossido di carbonio di quelle secondarie, cio\u00e8 ripiantate o ricresciute. Inoltre, superata una certa quota di distruzione, l\u2019unit\u00e0 biologica e strutturale delle foreste inizia a decadere inarrestabilmente. In altre parole, non rimane nemmeno ci\u00f2 che si sarebbe forse voluto lasciare.\n\nTornando all\u2019Amazzonia, questa regione dell\u2019America del Sud \u00e8 percepita come simbolo del patrimonio naturale globale residuo: prima di tutto incompreso, poi perseguitato, infine distrutto.\n\nChe cos\u2019\u00e8 l\u2019Amazzonia\n\nL\u2019Amazzonia (Amaz\u00f4nia), la maggior parte della quale (l\u201980%) \u00e8 nei confini del Brasile, \u00e8 essenzialmente il bioma contenuto nel bacino fluviale del Rio delle Amazzoni, il corso d\u2019acqua pi\u00f9 lungo ed esteso del mondo. Proprio l\u2019immensit\u00e0 di questo bacino idrografico, metafora di risorse illimitate, ha ispirato a Jeff Bezos il nome Amazon. L\u2019Amazzonia costituisce il 40% delle foreste pluviali tropicali mondiali, e contiene circa almeno il 15% della biodiversit\u00e0 del pianeta. Nel suo territorio vivono un miliardo e mezzo di persone, tra le quali gli ultimi gruppi umani ancora allo stato di natura, offrendo ai rimanenti sei miliardi e mezzo degli abitanti della Terra una fragile protezione dai rigori del riscaldamento globale in atto e molto altro di essenziale, ma allo stesso tempo di poco tangibile.\n\nPerch\u00e9 si chiamano foreste \u201cpluviali\u201d? \u00c8 un meccanismo tipico: la foresta genera da s\u00e9 la met\u00e0 delle piogge che garantiscono la sua conservazione. In altre parole, la foresta amazzonica ricicla le piogge che cadono su di essa. L\u2019umidit\u00e0 che dall\u2019Atlantico viaggia verso le Ande genera precipitazioni, trattenute dalla massa arborea. L\u2019umidit\u00e0 risale dalle radici degli alberi fino alla volta, spesso oltre i sessanta metri di altezza, per poi tornare a ricadere come pioggia, in un ciclo che si ripete pi\u00f9 volte.\n\nQuesto processo non mantiene soltanto umido il sistema, ma garantisce anche un effetto raffrescante. Senza gli alberi, niente umido, niente fresco. Niente contrasto al riscaldamento globale e alla siccit\u00e0, che sta gi\u00e0 limitando l\u2019effetto di rigenerazione delle precipitazioni. Tutto si asciuga, diventando sterile, anche per le eventuali colture che sostituiscono la foresta. Gli alberi residui non reggono l\u2019aumento della temperatura, seccano e diventano pericolanti, oltre che pi\u00f9 facile preda delle fiamme.\n\nIn cinquant\u2019anni, il solo Brasile ha tagliato il 17% della sua Amazzonia. Il punto di non ritorno, oltre il quale anche le estensioni residue iniziano a decadere per siccit\u00e0 o alluvioni, si \u00e8 paurosamente ridotto nelle valutazioni degli scienziati, passando dal 40% del 2007 al 20%-25% delle stime attuali, che sar\u00e0 sicuramente raggiunto, a questi ritmi, durante il mandato di Bolsonaro. In poco meno di un anno, dall\u2019agosto 2017 al luglio 2018, la foresta amazzonica brasiliana ha perso quasi un miliardo di alberi, per un\u2019estensione paragonabile al Friuli.\n\nNegli ultimi cinquanta anni, la temperatura amazzonica \u00e8 di conseguenza cresciuta di 0,6 \u00b0C, e la deforestazione nella regione provocher\u00e0 un aumento della temperatura globale di 0,1 \u00b0C entro il 2100. Sembra niente, ma \u00e8 un quinto degli obbiettivi globali fissati dagli accordi di Parigi. Secondo uno studio del 2015, i suoli coltivati nelle aree deforestate hanno visto un aumento complessivo della temperatura di 4,3 \u00b0C.\n\nThe Economist fa notare come le esportazioni brasiliane di soia e manzo fossero cresciute tra il 2002 e il 2012, proprio quando la deforestazione amazzonica vide un rallentamento dell\u201980%, anche per il maggior peso attribuito all\u2019Ibama (Instituto Brasileiro do Meio Ambiente e dos Recursos Naturais Renov\u00e1veis), l\u2019agenzia di protezione ambientale brasiliana depotenziata dall\u2019attuale amministrazione, rendendo cos\u00ec Jair Bolsonaro \u201cil leader pi\u00f9 detestato\u201d. Ci\u00f2 vuol dire che perseguire lo \u201csviluppo\u201d \u2013 le virgolette sono d\u2019obbligo \u2013 non implica necessariamente distruggere gli alberi. Eppure, le attuali politiche liberiste vedono la deforestazione come unica azione possibile per la crescita economica della regione; anzi, qualcosa da accelerare.\n\nPensate per voi\n\nA proposito dell\u2019Amazzonia, l\u2019amministrazione brasiliana ripete un motivo che ogni paese in vena di deregulation ambientale intona come un disco rotto: le nazioni prime nell\u2019aver raggiunto un grado di sviluppo parlano bene, adesso \u00e8 il nostro turno. Che gli altri pensino ai fatti propri. In genere, si conclude con dichiarazioni di tono negazionista sugli effetti delle politiche in questione, o peggio con ammissioni di impotenza.\n\nPurtroppo, la realt\u00e0 \u00e8 diversa. In un\u2019epoca minacciata dalla crisi ambientale, le foreste, siano esse in Siberia come in Amazzonia, tornano a essere beni comuni, come fu nel Medioevo: se non de jure, sicuramente de facto. Inoltre, \u00e8 proprio dagli errori degli altri che si pu\u00f2 imparare: se l\u2019Europa ha malamente perso le sue foreste, non vuol dire che gli altri continenti debbano fare necessariamente lo stesso, oltretutto senza la certezza di benefici a medio e lungo termine.\n\nGi\u00e0, ma cosa era successo da noi in Europa? Il vecchio continente perdette il 50% della sua copertura forestale per ottenere cibo e combustibile, in ragione del boom demografico iniziato nel X\u00b0 Secolo, quando terminarono le scorrerie da Nord, Est e Sud, e assestatasi poi nel corso XIV\u00b0 Secolo, quando la popolazione fu decimata dalla Peste Nera. A tagliare tutti quegli alberi \u2013 per un estensione molto minore di quella dell\u2019Amazzonia \u2013 ci vollero per\u00f2 quattro secoli, non cinquant\u2019anni. A causa della rudimentale tecnica delle coltivazioni, il rendimento agricolo per unit\u00e0 di superficie era oltretutto la met\u00e0 dell\u2019attuale, con conseguente spreco e penuria di risorse, alla quale gi\u00e0 all\u2019epoca si cerc\u00f2 di porre rimedio con divieti e limitazioni.\n\nLimitazioni e divieti che esistono anche in Amazzonia, dove per\u00f2 la deforestazione non \u00e8 soltanto fuori controllo, ma anche illegale per il 70%-80%, senza che praticamente nessuno faccia nulla, e da decenni. Stesse percentuali anche per l\u2019Africa Centrale e il Sud Est Asiatico. In Indonesia il taglio illegale ammonta al 60%. In Russia, il business del legno \u201cnero\u201d vale un quarto delle esportazioni.\n\nQuanto costa\n\nSe \u00e8 vero che le foreste devono tornare a essere considerate beni comuni, ecco che diventa importante capire quanto valgono esattamente. Il valore economico \u00e8 una piattaforma concettuale essenziale, ad esempio per stabilire eventuali sanzioni da infliggere ai paesi che trascurano colpevolmente le foreste. Le sanzioni che occupano maggiormente le cronache e impegnano la diplomazia sono piuttosto quelle legate allo sviluppo degli arsenali: ormai si pu\u00f2 per\u00f2 essere abbastanza certi che deforestazione e riscaldamento globale pesino pi\u00f9 sulla sicurezza globale di un\u2019eventuale minaccia di escalation militare.\n\nLo scenario tracciato dall\u2019IPCC (The Intergovernmental Panel on Climate Change), l\u2019organismo scientifico delle Nazioni Unite preposto all\u2019osservazione dei cambiamenti climatici, \u00e8 in questo senso molto chiaro. Il recente rapporto Climate Change and Land, dedicato in particolare alla desertificazione e al degrado dei suoli, \u00e8 il risultato di due anni di studi sull\u2019influenza del riscaldamento globale su agricoltura e foreste. Guerre e migrazioni di massa non saranno plausibilmente causate da squilibrati leader in vena di riarmo, bens\u00ec dal riscaldamento globale, un fenomeno che aumenta pi\u00f9 velocemente dei missili balistici.\n\nI migranti economici si trasformeranno \u2013 si stanno gi\u00e0 trasformando \u2013 in migranti climatici, braccati da siccit\u00e0, carestie, incendi. I suoli coltivati torneranno a rendere come nel Medioevo, forse anche peggio, a fronte di un\u2019umanit\u00e0 in numeri da Terzo Millennio. Non si tratta per\u00f2 di qualcosa di lontano, di alieno alla nostra quotidianit\u00e0. Il riscaldamento globale non ha confini: in Italia, avverte Coldiretti, la desertificazione gi\u00e0 pesa per oltre un miliardo di euro l\u2019anno.\n\nL\u2019impatto economico delle deforestazioni \u00e8 un aggregato di vari fattori, come abbiamo visto a proposito del commercio illegale di legname, che vale dai 30 ai 100 miliardi di dollari l\u2019anno. La cifra complessiva \u00e8 invece quella calcolata da uno studio pubblicato nel 2009 dal System of Environmental Economic Accounting (SEEA), organismo delle Nazioni Unite che elabora statistiche sull\u2019ambiente e la sua relazione con l\u2019economia.\n\nSecondo i ricercatori del SEEA, la distruzione della biodiversit\u00e0 causata dalla deforestazione tropicale costa cinquemila miliardi di dollari l\u2019anno, una cifra che supera il PIL del Giappone ed \u00e8 venti volte il fatturato di Amazon. Oltre ai farmaci e ai nutrienti, la biodiversit\u00e0 delle foreste fornisce una vasta gamma di prodotti fondamentali, come enzimi, gomme, oli essenziali, resine, tinture, cere e molto altro. Il progetto Teeb (The Economics of Ecosystems and Biodiversity) che ha prodotto il valore economico sostiene che quest\u2019ultimo sia solo una frazione del costo reale per la collettivit\u00e0, gi\u00e0 cos\u00ec pari a seicentocinquanta dollari l\u2019anno per ogni abitante della Terra.\n\nSovrasviluppo, agricoltura intensiva e cambiamenti climatici minacciano la sicurezza dell\u2019umanit\u00e0. Le cifre da stanziare per far s\u00ec che la biodiversit\u00e0 continui a produrre il suo valore positivo sono infinitamente pi\u00f9 basse di quelle dei danni provocati dalla sua distruzione. Il futuro \u00e8 in mano ai decisori, che non sempre dimostrano di comprendere ci\u00f2 che sta accadendo.\n\nChe fare?\n\nCosa possiamo fare come individui per rallentare la deforestazione? Secondo il sito di informazione finanziaria The Balance, chiunque pu\u00f2 intervenire con poche azioni quotidiane. Prima di tutto, non consumare l\u2019olio di palma. Questo grasso vegetale non \u00e8 nocivo o pericoloso in s\u00e9, ma la sua presenza in un prodotto indica nella maggior parte dei casi una provenienza da aree appositamente deforestate, soprattutto in Indonesia e Malesia. L\u2019olio di palma, sostiene The Balance, non \u00e8 quasi mai correttamente indicato sulle etichette dei prodotti.\n\nPoi, non acquistare prodotti in legname tropicale, come mogano, ebano, palissandro \u2013 molto usato nelle chitarre \u2013 e cedro rosso. Inoltre, donare fondi alle associazioni che riforestano (cercano cio\u00e8 di ripiantare gli alberi dove sono stati tagliati), o inforestano (cio\u00e8 mettono a dimora alberi dove non ce n\u2019erano, ad esempio nelle citt\u00e0). Infine, adottare comportamenti rispettosi dell\u2019ambiente per ogni settore della propria quotidianit\u00e0, rispondendo pi\u00f9 spesso possibile alla domanda: \u201cQuesto mio comportamento, che impatto avr\u00e0 sull\u2019ambiente?\u201d.", "description": "", "authors": [], "top_image": "https://cdn.gelestatic.it/businessinsider/it/2018/05/GettyImages-83160255-1024x681.jpg"}