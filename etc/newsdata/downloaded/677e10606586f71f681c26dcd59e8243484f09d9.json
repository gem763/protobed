{"pub": "businessinsider", "title": "Brucia l\u2019Amazzonia boliviana e, con lei, l\u2019immagine di Evo Morales. Da leader dei campesinos a presidente disposto a tutto per il potere", "url": "https://it.businessinsider.com/brucia-lamazzonia-boliviana-e-con-lei-limmagine-di-evo-morales-da-leader-dei-campesinos-a-presidente-disposto-a-tutto-per-il-potere", "language": "", "published_at": "2019-08-28", "downloaded_at": "2019-09-02 07:17:09.484917+00:00", "text": "Le fiamme stanno distruggendo una buona fetta della Bolivia e la reputazione del suo presidente Evo Morales. Mentre l\u2019Amazzonia brasiliana \u00e8 al centro delle cronache \u2013 non solo per quel milione di ettari quadrati di foresta distrutti nell\u2019ultimo mese, ma soprattutto per le polemiche mosse dal presidente Jair Bolsonaro -, nel silenzio, anche la Bolivia sta affrontando la pi\u00f9 grande calamit\u00e0 ecologica della sua storia.\n\nDa met\u00e0 agosto, oltre 600 ettari di foresta pluviale sono stati distrutti nella regione nord-orientale di Ben\u00ed, dove gli incendi minacciano ora le popolazioni indigene. Solo il 26 agosto si sono registrati oltre 2.700 incendi, localizzati nell\u2019Amazzonia boliviana (a nord-est) e nella zona del Chaco (sud-est).\n\n\u201cQuesta \u00e8 la pi\u00f9 grande catastrofe in assoluto per la biodiversit\u00e0 in Bolivia\u201d, ha dichiarato al Guardian Fernando Vargas, leader indigeno del territorio e nel parco nazionale indigeno Isiboro S\u00e9cure, aggiungendo: \u201cma questo non \u00e8 un disastro naturale, ma creato dall\u2019uomo\u201d.\n\nIl presidente della Bolivia Evo Morales. Photo by THOMAS COEX/AFP/Getty Images)\n\nOggetto degli attacchi degli indigeni \u00e8 infatti la politica perseguita dal presidente Morales, che, a dispetto della sua fama di difensore dell\u2019ambiente e amico degli indios, il mese scorso aveva innalzato gli ettari di foresta disboscabili per legge (da 5 a 20 a famiglia) attraverso il metodo degli \u201cincendi controllati\u201d. Si tratta del \u201cchaqueo\u201d, ovvero la tecnica del taglio delle piante e della loro bruciatura, spesso praticato dai piccoli agricoltori migranti come un modo economico e semplice per liberare la terra.\n\nUn \u201cfavore\u201d fatto dal Presidente ai contadini, che mirava a guadagnarne il consenso elettorale. Morales infatti \u00e8 impegnato in una difficile campagna presidenziale, rincorrendo la quarta elezione consecutiva (tra l\u2019altro la costituzione \u2013 promulgata dallo stesso Morales \u2013 prevedeva un limite ai mandati, norma che il presidente aveva impugnato presso Tribunale supremo elettorale, vincendo il ricorso nel dicembre scorso, scatenando violente proteste in tutto il Paese).\n\nMa, a differenza del suo omologo brasiliano, Morales \u00e8 stato molto attento a tutelare la propria immagine internazionale, sebbene all\u2019inizio della crisi avesse fermamente respinto qualunque forma di aiuto dall\u2019esterno, tanto da essere accusato da ambientalisti e dal suo avversario nella campagna presidenziale, Carlos Mesa, di ritardi e incapacit\u00e0. \u201cIl governo ha reagito alla crisi in ritardo e male, ci sono volute quasi due settimane ed erano senza un piano strategico. Evo Morales ha messo la sua campagna al primo posto invece di governare la Bolivia\u201d, ha accusato Mesa. Se le accuse di Mesa possono rientrare nella logica elettorale, assai pi\u00f9 credibili sono quelle mosse direttamente dalle comunit\u00e0 indigene. \u201cRiteniamo Evo Morales responsabile di questa situazione. Quando spiegher\u00e0 tutto ci\u00f2? Deve essere ritenuto responsabile per tutte le volte in cui i diritti degli indigeni sono stati violati, cos\u00ec come quelli di Madre Terra\u201d, ha dichiarato Alex Villca, leader indigeno della regione amazzonica e portavoce del coordinatore nazionale per la difesa dei territori indigeni contadini e delle aree protette (Contiocap). Contro il rifiuto degli aiuti, la settimana scorsa in tutta la Bolivia si sono tenute manifestazioni e marce di protesta.\n\nPressioni che hanno sortito i loro effetti, tanto che domenica scorsa Morales ha invertito la rotta: ha cos\u00ec iniziato a twittare messaggi ambientalisti (\u201cNulla \u00e8 pi\u00f9 importante di Madre Terra: pu\u00f2 vivere senza di noi, ma non possiamo vivere senza di lei\u201d); ha dichiarato solennemente di sospendere la sua campagna elettorale per una settimana, data l\u2019emergenza e ha lanciato un accorato appello alla comunit\u00e0 internazionale. \u201cQualsiasi collaborazione \u00e8 benvenuta, sia che provenga da organizzazioni internazionali, celebrit\u00e0 o dai presidenti che si sono offerti di aiutare\u201d, ha proclamato durante un incontro elettorale a Cochabamba. E la comunit\u00e0 internazionale ha risposto subito: cos\u00ec nel Paese sono arrivati i vigili del fuoco di Cile e Argentina e sono confluiti i mezzi di soccorso inviati da Francia, Spagna e Russia \u2013 compreso un mastodontico 747 cisterna proveniente dagli Usa -. Dal G7 di Biarritz inoltre sono stati promessi fondi per combattere l\u2019emergenza.\n\nI roghi attualmente accesi in Bolivia. Fonte: https://worldview.earthdata.nasa.gov/?v=-95.51953125,-32.2734375,-28.01953125,-1.0546875&t=2019-08-06-T00%3A00%3A00Z&l=MODIS_Combined_Thermal_Anomalies_All,VIIRS_SNPP_Thermal_Anomalies_375m_Day,Reference_Labels,Reference_Features,Coastlines,VIIRS_SNPP_CorrectedReflectance_TrueColor,MODIS_Aqua_CorrectedReflectance_TrueColor,MODIS_Terra_CorrectedReflectance_TrueColor\n\nInsomma, qualcosa si \u00e8 mosso, tuttavia qualcosa si \u00e8 anche rotto. Le fiamme hanno infatti cancellato, oltre alle piante e agli animali, anche quell\u2019aurea di nuovo corso della sinistra sudamericana che Morales incarnava alla perfezione dalla sua prima vittoria nel 2006, lui primo indios e sindacalista a diventare presidente di un paese sudamericano. Bastano queste poche parole contenute in un comunicato ufficiale della Coica, il Coordinamento delle organizzazioni indigene dell\u2019Amazzonia, per dimostrare che il rapporto si \u00e8 definitivamente spezzato: \u201cGoverni come quelli in Brasile e in Bolivia dimostrano la loro mancanza di interesse, abbandono, razzismo e discriminazione strutturale contro la vita e l\u2019integrit\u00e0 delle popolazioni indigene e cercano solo di favorire gli interessi di grandi gruppi economici che intendono convertire l\u2019Amazzonia in lotti per megaprogetti agricoli, minatori, dighe e progetti energetici; motivo per cui criminalizzano e indicano le nostre autorit\u00e0 e organizzazioni indigene\u201d. Accuse pesantissime, che gli aiuti internazionali non riusciranno ad alleviare.", "description": "", "authors": [], "top_image": "https://cdn.gelestatic.it/businessinsider/it/2019/08/Nasa-bolivia_oli_2019237_swir_lrg-1024x794.jpg"}