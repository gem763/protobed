{"pub": "businessinsider", "title": "Come hanno fatto New York Yankees e Dallas Cowboys a diventare le squadre pi\u00f9 ricche al mondo? \u201cControllando i loro soldi\u201d", "url": "https://it.businessinsider.com/come-hanno-fatto-new-york-yankees-e-dallas-cowboys-a-diventare-le-squadre-piu-ricche-al-mondo-controllando-i-loro-soldi", "language": "", "published_at": "2019-08-31", "downloaded_at": "2019-09-02 07:35:34.489894+00:00", "text": "I Dallas Cowboys e i New York Yankees sono le due squadre sportive con pi\u00f9 valore al mondo, rispettivamente 5 miliardi e 4,6 miliardi di dollari in base alle stime della rivista Forbes\n\nMarkets Insider ha indagato sul modo in cui sono diventate cos\u00ec predominanti nel mondo dello sport, compresa un\u2019intervista esclusiva a Randy Levine, presidente dei New York Yankees.\n\nVisita la homepage di Business Insider per altre storie e iscriviti alla newsletter per rimanere sempre aggiornato.\n\n9,6 miliardi di dollari: \u00e8 il valore complessivo dei Dallas Cowboys e dei New York Yankees, due delle pi\u00f9 famose squadre statunitensi (la prima gioca a football americano, la seconda a baseball). Sono diventate le squadre con pi\u00f9 valore in ambito sportivo, superando enormemente qualunque altra squadra del mondo, in qualunque sport.\n\nI loro brand sono cos\u00ec enormi che non si arriva a quella cifra neppure sommando il valore di squadre come i New Orleans Saints, il Liverpool Fc e gli LA Clippers. Ma la cosa strana \u00e8 che nessuno di questi due team ha avuto molto successo sul campo negli ultimi anni. Si sarebbe portati a pensare che le squadre con pi\u00f9 valore siano le migliori, ma i Cowboys hanno vinto l\u2019ultima volta un Superbowl nel 1996 e gli Yankees non hanno pi\u00f9 trionfato a una World Series dal 2009.\n\nTuttavia, dal punto di vista commerciale entrambe le squadre sembrano avere un ottimo punteggio. I Cowboys sono l\u2019unica squadra che vale 5 miliardi di dollari in questo momento e gli Yankees non sono molto distanti, 4,6 miliardi di dollari, molto al di sopra del valore dei loro rivali.\n\nMarkets Insider ha parlato in esclusiva con il presidente degli Yankees Randy Levine, con alcuni economisti specializzati nello sport e alcuni esperti di marketing per capire come le due squadre siano riuscite a far divergere il trend del proprio successo commerciale da quello del successo sportivo in modo tale da conquistare le prime due posizioni in ambito sportivo a livello globale.\n\nDiventare un brand globale\n\nIl primo punto da sottolineare riguardo agli Yankees e ai Cowboys \u00e8 che \u2014 ovviamente \u2014 godono di una popolarit\u00e0 enorme in tutto il mondo. Il logo \u201cNY\u201d degli Yankees viene riconosciuto ovunque, mentre i Cowboys hanno addirittura un programma televisivo dedicato soltanto alle loro cheerleader.\n\n\u201cGli Yankees sono una squadra che \u00e8 entrata nella storia qui negli Stati Uniti e in tutto il mondo, semplicemente perch\u00e9 hanno ottenuto una serie di successi impareggiabili. Sostanzialmente sono diventati parte integrante della cultura americana\u201d dice Levine, presidente della squadra.\n\nIl loro successo secondo lui \u00e8 in parte dovuto alla loro qualit\u00e0 come squadra, ma anche al fatto di aver sempre mantenuto la propria identit\u00e0. \u201cAbbiamo sempre avuto le stesse uniformi e sono molto famose \u2014 le righe sottili, la N e la Y intrecciate, \u00e8 un\u2019immagine che viene vista in tutto il mondo. \u00c8 questa cultura che \u00e8 rimasta uguale per moltissimo tempo e la si pu\u00f2 vedere in tutto il mondo in posti come il Giappone, l\u2019America centrale e Londra.\u201d\n\n\u201cIl [nostro] brand per noi rappresenta l\u2019eccellenza e una tradizione vincente. Ed \u00e8 una cosa che ci sforziamo di incoraggiare e salvaguardare lavorando molto duramente ogni giorno\u201d ha aggiunto Levine.\n\nSecondo gli esperti di marketing questo sviluppo del brand, abbinato alla sua facilit\u00e0 di riconoscimento, \u00e8 uno dei motivi per cui gli Yankees rimangono al primo posto in questa classifica. \u201cSia gli Yankees, sia i Cowboys sono stati molto astuti dal punto di vista commerciale\u201d ha detto Emilio Collins, chief business officer di Excel Sports Management, nel corso di una telefonata.\n\n\u201cGli Yankees specialmente sono molto apprezzati da personaggi famosi tra cui Jay Z e Denzel Washington, i quali vengono associati al brand; questo contribuisce a imprimerlo a fondo nella cultura popolare e ne incrementa il valore\u201d ha osservato Collins.\n\nI Cowboys, in modo analogo, mettono il branding al primo posto nelle loro attivit\u00e0 di business. \u201cQuella dei Dallas Cowboys \u00e8 stata la prima squadra statunitense a realizzare un enorme investimento sul proprio stadio, sostanzialmente\u201d dice Victor Matheson, professore di economia del College of the Holy Cross di Worcester, nel Massachusets.\n\n\u201cHanno costruito quello che alcuni chiamano Jerry World, ma che \u00e8 stato il primo stadio da un milione di dollari negli Stati Uniti\u201d, aggiunge Matheson, specializzato in economia sportiva. \u201cE lo hanno reso il pi\u00f9 grande tempio e il pi\u00f9 grande monumento allo sport professionale che io abbia mai visto negli Stati Uniti.\u201d Il nome Jerry World fa riferimento a Jerry Jones, proprietario dei Cowboys. Jones compr\u00f2 la squadra nel 1989 al prezzo di 140 milioni di dollari. Da allora ha investito una gran quantit\u00e0 di denaro e di tempo nei Cowboys, tanto da essere venerato fra i tifosi di Dallas. Il suo AT&T Stadium \u00e8 costato 1,2 miliardi di dollari.\n\n\u201c[Contiene] centinaia di ristoranti, musei e negozi di lusso che inducono le persone a spendere dei soldi. A differenza del vecchio stadio, dove compravi una birra e dei popcorn, qui c\u2019\u00e8 davvero di tutto per soddisfare i 100.000 tifosi che la struttura pu\u00f2 contenere.\n\n\u201cE questo \u00e8 lo stadio che stanno emulando adesso altre persone, perch\u00e9 [i Cowboys] hanno costruito questo primo stadio per generare tutti questi guadagni, e il vero obiettivo di questo stadio \u00e8 quello di trovare ogni singolo modo per persuadere un tifoso a spendere dei soldi.\u201d\n\nEmilio Collins ha osservato a questo riguardo che Johnson \u00e8 stato il primo a capire davvero la potenza del brand dei Cowboys.\n\n\u201cJerry ha avuto un buon fiuto per l\u2019intrattenimento, l\u2019introduzione delle cheerleader \u00e8 stata una mossa di grande popolarit\u00e0, e sono state queste decisioni ad aiutarli a posizionarsi come \u2018la squadra d\u2019America\u2019.\u201d\n\nSecondo Collins, i Cowboys si sono distinti da tutti gli altri grazie alla lucidit\u00e0 di Jones riguardo alle mosse giuste da compiere dal punto di vista commerciale \u2014 per esempio, prima di prendere qualunque iniziativa hanno redatto il contratto relativo al proprio merchandising, cosa che non ha fatto nessun altra squadra indipendente nella Nfl \u2014 e anche riguardo alle sponsorizzazioni, nonch\u00e9 al loro valore, tanto che ricevono il triplo dei soldi da ogni sponsor rispetto alla media della Nfl.\n\n\u201cJerry aveva una visione che l\u2019ha portato a fare le cose in modo diverso \u2014 i Cowboys per esempio sono molto focalizzati sulla tifoseria femminile, che rappresenta il 44% degli appassionati della Nfl \u2014 come dimostra la loro partnership con Victoria\u2019s Secret Pink\u201d ha aggiunto Collins.\n\nConoscere il proprio mercato\n\nUn aspetto da sottolineare, malgrado possa essere piuttosto ovvio, \u00e8 che entrambe le squadre sono statunitensi. Non si tratta di una coincidenza.\n\nPoich\u00e9 il calcio ha pi\u00f9 tifosi del baseball e del football americano a livello mondiale, ci si sarebbe potuti aspettare che a occupare le prime posizioni nella Top 50 delle squadre sportive stilata da Forbes fossero il Manchester United o il Fc Barcelona, ma la classifica include prevalentemente squadre americane. Di fatto solo 8 su 50 sono europee.\n\n\u201cIl punto numero uno, che conta enormemente negli Stati Uniti, \u00e8 che gli sport professionali hanno campionati chiusi, non aperti\u201d ha detto Matheson.\n\nCome ha spiegato, i campionati aperti come la Premier League britannica \u2014 in cui le squadre possono essere promosse o retrocedere \u2014 scoraggiano i proprietari dall\u2019investire i propri soldi in una squadra, perch\u00e9 potrebbe non partecipare al campionato l\u2019anno dopo.\n\nSe qualcuno compra una squadra della Nfl, invece, sar\u00e0 proprietario di un team che parteciper\u00e0 a vita al campionato pi\u00f9 redditizio del mondo. Cos\u00ec, quando Terry e Kim Pegula hanno acquistato i Bills nel 2014 al prezzo di 1,1 milioni di dollari hanno realizzato un investimento molto pi\u00f9 sicuro rispetto a quello del gruppo cinese Fosun International , che ha comprato i Wolverhampton Wanderers della Premier League britannica per 45 milioni di sterline.\n\nMatheson ha poi osservato: \u201cNei campionati chiusi, negli Stati Uniti, sono i proprietari esistenti a decidere chi saranno i nuovi proprietari, e il loro parere sul posto in cui andr\u00e0 a finire la propriet\u00e0 ha un peso enorme. Il vantaggio che questo d\u00e0 alle squadre \u00e8 che conferisce loro un enorme potere monopolistico a livello locale.\u201d\n\nPer Dallas, che ha un hinterland in cui vivono 7 milioni di persone, i Cowboys esercitano il controllo totale sul mercato al quale si rivolgono. La situazione \u00e8 certamente accentuata dal fatto che non debbano competere con altri sport, dato che la popolarit\u00e0 di sport come il baseball o il basket in questa citt\u00e0 non \u00e8 paragonabile a quella del football americano.\n\nCome osserva Matheson, \u201cIl Texas \u00e8 il posto in cui il football americano \u00e8 pi\u00f9 amato in tutti gli Stati Uniti\u201d.\n\nGli Yankees invece hanno dei competitor a New York. C\u2019\u00e8 un\u2019altra squadra di baseball e ci sono team di basket, di football americano, di hockey su ghiaccio, oltre a due squadre di calcio.\n\nMatheson per\u00f2 dice che questo non rappresenta un problema. \u201cC\u2019\u00e8 solo un\u2019altra squadra di baseball a New York, i Mets, e non c\u2019\u00e8 nessun\u2019altra squadra di baseball professionale, se parliamo di squadre di primissimo piano, nel raggio di 200 miglia in ogni direzione. Cos\u00ec gli Yankees esercitano un monopolio gigantesco sui propri mercati locali, molto pi\u00f9 di quanto non avvenga a Madrid, a Londra o negli altri campionati europei.\u201d\n\nCondivisione dei diritti?\n\nOvviamente il fatto di attirare le persone allo stadio \u00e8 positivo, ma gli introiti associati ai diritti televisivi sono diventati uno dei flussi di ricavi pi\u00f9 importanti per le squadre della Nfl e della Mlb \u2014 e godere di un monopolio sul mercato d\u00e0 realmente una grossa spinta alle entrate in materia di diritti televisivi.\n\nPensando all\u2019esempio degli Yankees, il loro monopolio sulla zona li ha aiutati a sviluppare un flusso di ricavi del quale oggi approfittano tutti gli altri team professionali di baseball negli Stati Uniti, cio\u00e8 il network chiamato Yes.\n\n\u201cAbbiamo creato un modello che tutti hanno cercato di replicare, ma nessuno l\u2019ha fatto altrettanto bene\u201d ha detto il presidente degli Yankees.\n\n\u201c\u00c8 il network sportivo regionale pi\u00f9 visto al mondo, quello che ha pi\u00f9 successo al mondo, e stiamo per riacquistarlo insieme ad Amazon e a Sinclair Broadcasting, che sta realizzando un grosso investimento sullo sport\u201d ha aggiunto Levine.\n\nSecondo Forbes, il fatturato locale degli Yankees (sommando media e stadio) \u00e8 stato il pi\u00f9 elevato fra tutte le squadre del loro campionato: 712 milioni di dollari. In un articolo di Forbes a s\u00e9 stante, alcuni analisti hanno affermato che Yes generi introiti di circa 400 milioni di dollari in termini di Ebitda, buona parte dei quali ritorna agli Yankees.\n\nIl funzionamento di Yes \u00e8 piuttosto semplice: a differenza della Nfl, le squadre di baseball detengono i diritti di distribuzione delle proprie partite e li cedono a terzi. Il network fa s\u00ec che le persone che seguono gli Yankees entrino direttamente in un\u2019area dedicata alla squadra per assistere alle sue partite, di conseguenza il fatturato rimane agli Yankees.\n\nMeno della met\u00e0 degli introiti legati ai diritti televisivi viene spartita fra tutte le squadre della Mlb, dunque il fatto che gli Yankees abbiano un mercato potenziale di 20 milioni di persone che devono recarsi direttamente nella loro area essenzialmente conferisce loro un monopolio sulle persone che vogliono assistere alle loro partite.\n\n\u201cDevi esercitare il controllo sul tuo prodotto e sui tuoi contenuti; \u00e8 questo il punto essenziale\u201d ha detto Levine.\n\nI Cowboys, invece, si avvantaggiano della spartizione dei diritti televisivi nel loro campionato. \u201cNella National Football League, ogni singola partita \u00e8 venduta e promossa dal campionato stesso, non dalle squadre\u201d ha spiegato Matheson.\n\nIl docente ha poi aggiunto: \u201cIl campionato prende tutti quegli introiti televisivi e successivamente li divide e li restituisce a tutte le squadre del campionato in parti uguali.\u201d\n\nCi\u00f2 significa che i Cowboys ricevono esattamente la stessa quantit\u00e0 dei Buffalo Bills o dei Cincinnati Bengals. Pu\u00f2 non sembrare equo, dato che probabilmente molte pi\u00f9 persone assistono a una partita dei New England Patriots che a una dei Green Bay Packers, ma in ogni caso le entrate per ogni team legate al sistema di spartizione del campionato ammontano a 255 milioni di dollari all\u2019anno. \u00c8 proprio grazie a questo sistema che le squadre americane sono in vetta alla classifica del fatturato, perch\u00e9 anche quelle pi\u00f9 piccole guadagnano milioni di dollari grazie ai diritti televisivi.\n\nDiversificare il proprio flusso di ricavi\n\nL\u2019altro punto importante da porre in evidenza \u00e8 che entrambe le squadre di cui stiamo parlando hanno guardato al di l\u00e0 del proprio campionato, e a dire il vero l\u2019hanno fatto lavorando insieme nell\u2019ambito della loro joint venture, che offre ospitalit\u00e0 nelle suite chiamate \u201cLegends\u201d.\n\nYankees e Cowboys stavano costruendo un nuovo stadio nello stesso periodo, e hanno avuto l\u2019impressione che nell\u2019area del merchandising e in quella della vendita di biglietti a prezzo scontato ci fossero molte aziende che erano costose e non offrivano un servizio di ottimo livello. \u201cEra cos\u00ec che guadagnavano, la storia risaputa delle birre calde e degli hot dog freddi\u201d ha detto Levine.\n\n\u201cCos\u00ec abbiamo deciso di avviare una partnership, noi, i Cowboys e inizialmente Goldman Sachs, e abbiamo creato un\u2019azienda insieme, il cui principio di base era: tu fai parte di un\u2019azienda, ma eserciti il controllo sul tuo stadio, decidi quali sono i cibi migliori, decidi come vuoi gestire il tutto. Legends oggi riscuote davvero un grande successo\u201d ha aggiunto il presidente degli Yankees.\n\nL\u2019attivit\u00e0 di Legends \u00e8 basata sull\u2019offerta di posti a sedere premium negli stadi e anche in altre strutture, come la Freedom Tower di New York, sotto forma di pacchetti di ospitalit\u00e0. In questo modo poltrone che prima costavano 30 dollari l\u2019una, poniamo, possono arrivare oggi a un prezzo di 10.000 dollari \u2014 un markup considerevole rispetto a un posto a sedere qualunque in uno stadio di baseball.\n\nLegends opera attualmente in stadi di tutto il mondo, fra cui quello del Manchester City Fc e quello della Roma, a Wimbledon e al Los Angeles Stadium, giusto per fare qualche nome. Essenzialmente, la conseguenza \u00e8 che un biglietto venduto a Manchester o a Roma genera entrate che finiscono nelle casse dei Dallas Cowboys.\n\nGli Yankees hanno una partnership anche con Hard Rock Caf\u00e9 e un\u2019altra con il New York City Football Club; anche in questo caso, ci\u00f2 significa che il baseball non \u00e8 l\u2019unica cosa su cui devono fare affidamento per ottenere dei ricavi. Anche i Cowboys peraltro hanno istituito varie partnership; per esempio porteranno il calcio nel loro AT&T Stadium, grazie all\u2019accordo con la nazionale di calcio messicana firmato a giugno.\n\nCome ha detto Levine, \u201cSi tratta di esercitare il controllo sul tuo prodotto e sui tuoi soldi\u201d, e questo \u00e8 esattamente ci\u00f2 che hanno fatto entrambe le squadre. Hanno identificato quello che rendeva speciale il loro prodotto e si sono prese l\u2019impegno di svilupparlo \u2014 incassando milioni di dollari di conseguenza.\n\nPer entrambi i team questo processo \u00e8 ancora in corso, e malgrado nessuna delle due abbia dei trofei in vista, sembra ancora che siano sulla strada giusta per ottenere nuovi vittorie dal punto di vista finanziario.", "description": "", "authors": ["Yusuf Khan"], "top_image": "https://cdn.gelestatic.it/businessinsider/it/2019/08/116.jpg"}