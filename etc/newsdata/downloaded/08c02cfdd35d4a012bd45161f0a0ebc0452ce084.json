{"pub": "businessinsider", "title": "Revolut punta sull\u2019Italia per rilanciare la sfida alle banche: \u201cAzzeriamo i costi e rivoluzioniamo il mercato\u201d", "url": "https://it.businessinsider.com/revolut-punta-sullitalia-per-affondare-le-banche-azzeriamo-i-costi-e-rivoluzioniamo-il-mercato", "language": "", "published_at": "2019-08-22", "downloaded_at": "2019-09-02 07:12:22.094467+00:00", "text": "Combattere \u201clo strapotere delle grandi banche\u201d. E ancora: \u201cFornire una soluzione digitale a tutti i servizi bancari, direttamente sullo smartphone\u201d. La sfida di Revolut al comparto del credito tradizionale, quello che secondo l\u2019ex presidente della Consob Giuseppe Vegas \u201csar\u00e0 spazzato via dal fintech\u201d, riparte dall\u2019Italia. L\u2019ex start up inglese ha infatti annunciato che Milano sar\u00e0 il quartier generale del gruppo per il Sud Europa e quindi dalla Penisola verranno guidate le operazioni e la crescita nella regione che include anche Spagna, Portogallo, Grecia, Malta, Cipro, Slovenia e Croazia. A capo del team c\u2019\u00e8 Elena Lavezzi, ex Circle e Uber.\n\nLeggi anche Revolut dichiara guerra alle banche: \u201cSi sono arricchite impoverendo i clienti. Cambieremo tutto\u201d\n\n\u201cDal lancio di Revolut, nel 2015, abbiamo sviluppato un prodotto che ha migliorato radicalmente le abitudini finanziarie di oltre cinque milioni di persone in Europa, ma \u2013 dice Lavezzi \u2013 c\u2019\u00e8 ancora tanto da fare sia in Italia sia in Sud Europa. Vogliamo dare ai nostri clienti completo controllo e visibilit\u00e0 delle proprie spese, oltre a permettere loro di non pagare pi\u00f9 le commissioni e i costi nascosti spesso imposti dalle banche\u201d.\n\nElena Lavezzi\n\nL\u2019ultima innovazione che sfida i mercati tradizionali \u00e8 il lancio del servizio di stock trading senza commissioni che permette agli utenti di investire in 300 aziende quotate alla Borsa di New York e al NASDAQ. Ma permette anche di acquistare azioni frazionate a partire da un dollaro. Per esempio, chi volesse investire in Amazon non dovrebbe pi\u00f9 mettere sul piatto almeno i 1.800 dollari necessari per acquistare un titolo, ma potrebbe accontentarsi di una qualsiasi quota della stessa azione (le prime operazioni sono gratuite quelle successive costano un euro oltre a un costo di custodia annuale dello 0,01%).\n\nI due fondatori di Revolut, Nikolay Storonsky e Vlad Yatsenko\n\n\u201cFin dalla nascita, Revolut rappresenta l\u2019avanguardia dell\u2019innovazione finanziaria grazie allo sviluppo di un account mobile creato con l\u2019obiettivo di dare ai clienti la gestione completa del proprio denaro, sempre e ovunque\u201d insiste Lavezzi. I numeri sembrano dare ragione al colosso fintech che contra oltre 6,5 milioni di clienti in Europa e registra l\u2019apertura di 20.000 nuovi account ogni giorno.\n\nDal debutto Revolut non ha mai spinto l\u2019acceleratore sull\u2019Italia preferendo concentrarsi sulla Gran Bretagna, ma gli utenti lungo la penisola sono gi\u00e0 migliaia e il gruppo \u00e8 convinto di avere ampi margini di crescita. Una convinzione che deriva dalla situazione delle banche nostrane spesso troppo care e raramente in grado di offrire soluzioni innovative ai propri clienti.\n\n\u201cNoi \u2013 conclude la manager \u2013 offriamo la soluzione a tutti questi problemi: tagliamo i costi delle commissioni bancarie, forniamo un controllo finanziario completo a portata di mano e aggiungiamo in continuazione nuovi servizi. Abbiamo rivoluzionato il mercato in Gran Bretagna, lo faremo anche qui\u201d.", "description": "", "authors": [], "top_image": "https://cdn.gelestatic.it/businessinsider/it/2017/09/revolut-1024x768.jpg"}