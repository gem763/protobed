{"pub": "businessinsider", "title": "Italia verso un Governo Conte bis per mettere all\u2019angolo la Lega di Salvini", "url": "https://it.businessinsider.com/italia-verso-un-governo-conte-bis-per-mettere-allangolo-la-lega-di-salvini", "language": "", "published_at": "2019-08-28", "downloaded_at": "2019-09-02 07:13:45.680230+00:00", "text": "L\u20198 agosto scorso l\u2019allora vicepremier e ministro degli Interni, il sovranista Matteo Salvini, decide a sorpresa e al culmine della popolarit\u00e0 nei sondaggi, di aprire la crisi di governo e rompere la collaborazione con il movimento populista dei 5 Stelle. Salvini afferma che dopo poco pi\u00f9 di un anno \u00abla maggioranza non c\u2019\u00e8 pi\u00f9, e si deve tornare rapidamente al voto\u00bb.\n\nIl Governo giallo-verde, populista e sovranista allo stesso tempo, un unicum al mondo, ha appena ricevuto in Parlamento il via libera al decreto sicurezza bis che rende pi\u00f9 severe le pene per le ONG che violino le regole delle autorit\u00e0 italiane nel Mar Mediterraneo e alla risoluzione pro-Tav, l\u2019opera che dovrebbe tagliare i tempi di percorrenza ferroviaria tra la Francia e l\u2019Italia a lungo bloccata da 5 Stelle.\n\nI sospetti di Salvini nei confronti degli alleati di governo sono aumentati da quando nella elezione di Ursula van der Leyden al parlamento europeo di Strasburgo il 16 luglio, i 5 Stelle hanno determinato con i loro voti la risicata vittoria (solo 9 voti in pi\u00f9 del necessario) della candidata alla presidenza della Commissione Ue, voluta dalla cancelliera tedesca, Angela Merkel e dal Presidente francese, Emmanuel Macron.\n\nTemendo dunque la formazione di un \u201ccordone sanitario\u201d in Europa contro la Lega e al culmine della sua popolarit\u00e0, Salvini decide di interrompere l\u2019azione del governo puntando al voto anticipato. Ma sbaglia i suoi calcoli poich\u00e9 l\u2019Italia \u00e8 una democrazia parlamentare dove i partiti presenti in Parlamento possono legittimamente trovare nuove maggioranze: e cos\u00ec avviene. Il Movimento 5 Stelle (che in passato ha accusato duramente il Partito della sinistra italiana (PD, Partito democratico) di affarismo e di essere il difensore delle \u00e9lite finanziarie) apre a una maggioranza inedita (giallo-rossa) con il Partito democratico che accetta la trattativa. Il collante principale del nuovo esecutivo \u00e8 tenere all\u2019opposizione la Lega sovranista di Matteo Salvini. Baster\u00e0 si chiedono gli analisti politici italiani stupiti che dopo tante velenose accuse si sia rapidamente giunti alla stretta di mano tra i populisti dei 5 Stelle e il Partito democratico?\n\nI dubbi sono legittimi visto che i 5 Stelle sono per il reddito di cittadinanza, la redistribuzione dei redditi, la decrescita felice, il blocco delle grandi opere infrastrutturali e il giustizialismo. Tutti elementi che potrebbero frenare l\u2019azione del prossimo governo che dovr\u00e0 affrontare l\u2019emergenza migranti, un debito in crescita e un\u2019economia in stagnazione.\n\nA soccorrere la nuova formazione di governo \u00e8 arrivato un tweet del presidente americano, Donald Trump, a favore della riconferma del premier Giuseppe Conte designato come nuovo primo ministro nella prossima maggioranza. Un colpo indiretto, ancora una volta al leader della Lega Matteo Salvini, che sperava di aver cucito buoni rapporti con Trump, a cui forse non \u00e8 piaciuto l\u2019asse troppo stretto tra Salvini e il presidente russo, Vladimir Putin.\n\nSalvini inoltre paga l\u2019isolamento europeo dove i suoi alleati potenziali, il polacco Jaroslaw Kaczy\u0144ski e l\u2019ungherese Viktor Orban, su cui aveva puntato per dare vita a una formazione sovranista, invece all\u2019indomani delle europee lo hanno abbandonato contribuendo alla elezione della candidata dei popolari della Merkel, Ursula Von der Leyen.\n\nIl nuovo governo italiano, depurato dalle critiche anti europeiste della Lega, potrebbe godere di maggiore flessibilit\u00e0 nei conti da parte della nuova Commissione europea.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-963069106-1024x683.jpg"}