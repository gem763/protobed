{"pub": "businessinsider", "title": "Mercati al bivio d\u2019autunno: picco toccato o ripartenza?", "url": "https://it.businessinsider.com/mercati-al-bivio-dautunno-picco-toccato-o-ripartenza", "language": "", "published_at": "2019-09-02", "downloaded_at": "2019-09-02 09:03:03.357015+00:00", "text": "Da 12 mesi Wall Street e l\u2019Europa si muovono in laterale, con forti alti e bassi. Giocano a favore i fondamentali americani ancora solidi, e a sfavore tutte le incertezze, dalla Cina alla Brexit fino all\u2019Italia\n\nPossiamo intonare con i Righeira dei dorati anni 80 che l\u2019estate sta finendo. L\u2019anno che se ne va \u00e8 stato movimentato, ma alla fine sembra un gioco dell\u2019oca dove si torna al punto di partenza. L\u2019indice S&P 500 di Wall Street aveva chiuso agosto del 2018 appena sopra 2900 punti e venerd\u00ec 30 di quest\u2019anno ha finito a una venticinquina di punti sopra, un movimento sotto l\u20191%. L\u2019europeo STOXX 600 racconta una storia ancora pi\u00f9 piatta, in un anno \u00e8 passato da poco sopra 380 punti ad appena sotto. In mezzo per\u00f2 ci sono state oscillazioni importanti, su un arco di oltre il 20% con gli estremi a 3028 e 2346 per l\u2019S&P 500. Il mercato si prepara al ritorno al lavoro dopo il lungo weekend del Labor Day, che gli americani quest\u2019anno celebrano il 2 settembre, alla ricerca di una direzione dopo una lunga fase \u2018laterale\u2019. Sta formando una base per ripartire alla ricerca di nuovi massimi? Oppure i record toccati sopra 3000 a luglio dallo S&P 500 segnano il top del lungo ciclo al rialzo? La risposta a questa bella domanda ha due corni. Quello delle incertezze, che si chiamano Guerra dei Dazi, Brexit, Hong Kong, Italia, possibili contagi \u2018argentini\u2019, recessione. E quello dei fondamentali solidi dell\u2019economia americana, nonostante il rallentamento globale.\n\nIL REBUS DI POWELL: SPIEGARE PERCH\u00c9 TAGLIA I TASSI\n\nCominciamo dall\u2019America. Per Jay Powell non sar\u00e0 semplice motivare il prossimo taglio dei tassi americani al FOMC del 17-18 settembre, che il mercato prezza al 75% per almeno un quarto di punto, con attese di altre due repliche di qui a fine 2019. Il flusso di dati che arriva dall\u2019economia reale americana \u00e8 decisamente positivo, a cominciare dai consumi che ormai rappresentano il 70% del prodotto interno lordo americano e che a luglio sono cresciuti dello 0,6% mese su mese con le vendite al dettaglio in aumento dello 0,7%. Intanto gli utili della corporate America vanno alla grande, in crescita tra il 3 e il 4% secondo i dati appena usciti sul secondo trimestre, mentre non ci sono segni di stress finanziario delle famiglie. L\u2019indice che misura questo fattore a luglio si \u00e8 cifrato a 3,71, poco sopra il 3,63 di giugno, contro una media storica del 7,16. A questo si aggiunge un Pil atteso al 2,0- 2,3% nel terzo trimestre, in accelerazione dal 2,0% rivisto del secondo. Il capo della Fed dovr\u00e0 andare a cercare le motivazioni del taglio in arrivo fuori dai confini nazionali, in giro per il resto del mondo, a cominciare probabilmente dalla Cina\u2026\n\nContinua la lettura", "description": "", "authors": [], "top_image": "https://cdn.gelestatic.it/businessinsider/it/2019/09/mercati.jpg"}