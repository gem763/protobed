{"pub": "businessinsider", "url": "https://businessinsider.nl/deze-marketingmanager-was-na-een-auto-ongeluk-wekenlang-uit-de-running-zo-zorgde-haar-baas-mede-voor-een-snelle-terugkeer-nationale-nederlanden", "downloaded_at": "2019-10-07 09:10:53.550511+00:00", "title": "Deze marketingmanager was na een auto-ongeluk wekenlang uit de running \u2014 zo zorgde haar baas mede voor een snelle terugkeer", "language": "en", "text": "\u201cIk reed \u2018s avonds in het donker van werk naar huis. Het regende en het was druk op de weg\", vertelt Petra, marketingmanager bij Bilderberg Hotels. \"Plotseling remde de auto voor mij en ik botste er vol tegenaan. Binnen een paar seconden klapte de bestuurder achter me tegen mij op.\n\nMijn auto was total loss. Ik had zelf alleen een beetje last van mijn nek, maar voor de rest leek het verder met mij wel goed te gaan.\n\nDe volgende dag was ik vrij. Ik had net de sleutel van mijn nieuwe huis gekregen en wilde daar gaan klussen. Voor de zekerheid maakte ik een afspraak bij de huisarts. De dag daarna ging ik gewoon naar kantoor, maar toen ik daar aankwam begon ik wazig te zien en kon ik niet meer helder nadenken.\u201d\n\nVan de radar\n\n\u201cIk ben toen direct naar mijn leidinggevende Arlette gestapt. Zij zag dat het niet goed met me ging en zei dat ik beter naar huis kon gaan. We spraken af om te bellen als ik mijn huisarts had gesproken. Ik bleek een hersenschudding te hebben en werd geadviseerd om twee weken rust te nemen. In die periode heb ik even geen contact gehad met kantoor.\n\nArlette is ook niet het type dat iedere dag appt en dat vond ik eigenlijk wel fijn. Na twee weken voelde ik me alleen niet beter. Ik heb Arlette toen opgebeld om te laten weten dat ik meer tijd nodig had, waar ze gelukkig begripvol op reageerde.\n\nHet plan was om na zes weken weer aan de slag te gaan, maar ik was nog steeds niet de oude. Ik voelde me schuldig tegenover mijn collega\u2019s, ook al gaven ze daar geen redenen voor. Ik was gewoonweg bang dat ze in de knel zouden komen met lopende projecten.\n\n\u2018Uiteindelijk zorgde de tijd dat ik uit de running was voor een kantelpunt in mijn leven\u2019\n\nOmdat het langer duurde ging ik naar de bedrijfsarts, waarmee ik een re-integratieplan opstelde. Dat was fijn. Het bood duidelijkheid. Ik had niet langer het gevoel alsof ik me moest verantwoorden voor mijn herstelproces. Bovendien had de bedrijfsarts een veel lager tempo in gedachten. Zelf wilde ik veel te snel gaan.\n\nIk ben vervolgens langzaam begonnen met uren opbouwen. Daar zag ik wel tegenop: de eerste weken was het heel pittig. Soms lukte het gewoon niet en was ik voor mijn gevoel weer terug bij af. Bij een hersenschudding merk je dat direct. Ik had last van oorsuizen, misselijkheid en duizeligheid als ik over mijn grenzen heen ging.\u201d", "description": "Leidinggevende Arlette: \u201cToen Petra me na het ongeluk opbelde om te vertellen wat er gebeurd was en ze zei dat het los van de schrik best ok\u00e9 ging, begonnen er bij mij eigenlijk direct alarmbellen te rinkelen.\"", "authors": ["Nationale-Nederlanden", "Business Insider Nederland"], "top_image": "http://stories.businessinsider.nl/Deze-marketingmanager-was-na-een-auto-ongeluk-wekenlang-uit-de-running-zo-zorgde-haar-baas-mede-voor-een-snelle-terugkeer/assets/MoNPBVh2Id/tweekanten_arlettepetra-bartjansen-7-2500x1875.jpeg", "published_at": "2019-10-07"}