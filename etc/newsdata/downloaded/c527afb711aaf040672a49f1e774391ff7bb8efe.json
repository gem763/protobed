{"pub": "businessinsider", "title": "Razana, lo spaventoso rettile del Giurassico che attaccava anche i dinosauri", "url": "https://it.businessinsider.com/questo-spaventoso-rettile-del-giurassico-scoperto-da-ricercatori-italiani-attaccava-anche-i-dinosauri", "language": "", "published_at": "2019-08-26", "downloaded_at": "2019-09-02 09:05:20.379536+00:00", "text": "Un nuovo fossile appartenente ad uno spaventoso animale che si nascondeva nella fitta vegetazione che ricopriva il Madagascar di 170 milioni di anni fa, durante il Giurassico, \u00e8 stato scoperto da un gruppo di paleontologi del Museo di Scienze Naturali di Milano, con la collaborazione di ricercatori francesi. Si tratta di un rettile che \u00e8 stato chiamato Razanandrongobe sakalavae, che significa \u201clucertola antenata gigante della regione Sakalava\u201d. Senza timore alcuno poteva attaccare e sopraffare anche grossi dinosauri.\n\nSuoi punti di forza erano le robuste mascelle armate di enormi denti seghettati, che per forma e dimensioni si avvicinavano a quelli di un T. rex, e le quattro zampe che gli permettevano di camminare e correre eretto.\n\nRicostruzione del Cranio di Razana. Museo di Storia Naturale di Milano\n\nUna combinazione di caratteri anatomici lo identifica con un \u201cnotosuco\u201d giurassico, un genere che \u00e8 simile a coccodrilli del Sud America che erano predatori altamente specializzati e adattati agli habitat di terraferma. Si differenziavano dai coccodrilli odierni per il cranio alto e massiccio, non appiattito, e perch\u00e9 camminavano eretti sulle quattro zampe, ben sollevati da terra. \u201cCome questi e altri coccodrilli giganti del Cretaceo, Razana (il nome confidenziale) poteva competere anche coi dinosauri raggiungendo in Madagascar l\u2019apice della catena alimentare, senza temere rivali\u201d \u2013 afferma Cristiano Dal Sasso, primo autore dello studio.\n\nLeggi anche: Il Velociraptor? Era grosso come un tacchino. Ecco le vere dimensioni dei dinosauri\n\nRazanandrongobe sakalavae fu descritto nel 2006 dai paleontologi italiani Simone Maganuco, Cristiano Dal Sasso e Giovanni Pasini, ma all\u2019epoca erano noti solo denti isolati e un frammento di osso mascellare, conservati al Museo di Storia Naturale di Milano.\n\nSimone Maganuco con Cristiano dal Sasso e alcuni reperti di Razana. Museo di Storia Naturale di Milano\n\nPertanto non si riusciva a capire se fosse un dinosauro o un coccodrillo. Ora gli stessi paleontologi, che hanno pubblicato lo studio su PeerJ hanno avuto disposizione nuovi resti dell\u2019animale, tra cui un osso premascellare e un osso della mandibola che si trovavano al Museo di Storia Naturale di Tolosa e ci\u00f2 ha permesso un identikit assai pi\u00f9 preciso di questo enorme rettile preistorico.\n\nLeggi anche: Crolla un\u2019altra delle certezze sui dinosauri: c\u2019\u00e8 da riscrivere tutto l\u2019albero genealogico?\n\nLe narici, che occupano una cavit\u00e0 ossea comune, diretta in avanti sulla punta del muso (nei dinosauri sono divise e posizionate ai lati del muso) e altre caratteristiche anatomiche infatti, depongono con certezza a favore dell\u2019ipotesi che fosse un antenato dei coccodrilli.\n\nLeggi anche: Ecco la vera causa dell\u2019estinzione dei dinosauri (asteroide a parte)\n\nC\u2019\u00e8 un elemento che ha sorpreso i ricercatori pi\u00f9 di tutti gli altri: i denti. Sono spessi e a forma di banana tipici dei dinosauri e mostrano una caratteristica che soltanto una specie di dinosauro carnivoro, il Tyrannosaurus rex, possiede: sono seghettati, con dentelli evidenti, regolari e notevolmente grandi. Ancora pi\u00f9 grandi dei dentelli di T. rex, ovvero pi\u00f9 di un millimetro ciascuno. A cosa servivano?\n\nRicostruzione pittorica del muso di Razana. Museo di Storia Naturale di Milano\n\n\u201cPare che Razana fosse un predatore attivo ma anche un necrofago. Un mangiatore di carogne\u201d, spiega Maganuco. Le mascelle infatti, massicce e azionate da potenti muscoli con denti robusti e seghettati, suggeriscono che la dieta carnivora di Razanandrongobe comprendesse anche tendini e ossa. Al momento non sono state trovate altre ossa di Razana, ma da cranio si suppone che l\u2019animale dovesse raggiungere i sette metri di lunghezza e non avesse rivali nell\u2019ambiente in cui viveva.", "description": "Razanandrongobe sakalavae, Razana per gli amici, \u00e8 stato descritto dai ricercatori del Museo di Storia Naturale di Milano. Era un notosuco, avo dei coccodrilli", "authors": [], "top_image": "https://cdn.gelestatic.it/businessinsider/it/2017/07/Ricostruzione-pittorica-di-Razana-1024x565.jpg"}