{"pub": "businessinsider", "title": "Chi comanda in UniCredit? La mappa del nuovo azionariato della banca del Ceo Mustier, mentre parte il toto-presidente", "url": "https://it.businessinsider.com/chi-comanda-in-unicredit-la-mappa-del-nuovo-azionariato-della-banca-del-ceo-mustier-mentre-parte-il-totpresidente", "language": "", "published_at": "2019-08-31", "downloaded_at": "2019-09-02 07:31:39.642827+00:00", "text": "Il 65,05% delle azioni di UniCredit \u00e8 in mano agli istituzionali, quasi interamente esteri, con una composizione geografica che vede il primato in mano agli Stati Uniti (51%), Regno Unito (23%), Europa (18%), Italia (4%) e infine altri (4%).\n\nUn altro 10,4% di quota azionaria \u00e8 in mano ai fondi sovrani, tra cui Aabar con sede in Lussemburgo che \u00e8 il secondo maggior socio con oltre il 4,986% a sua volta partecipato dal fondo sovrano Adia, meglio noto come Abu Dhabi Investment Authority. Nato nel 1976 \u00e8 il fondo dove convergono i ricavi derivanti dall\u2019export di petrolio ed \u00e8 un fondo sovrano del Medio Oriente con un patrimonio di circa 840 miliardi di dollari. Il fondo sovrano Adia ha partecipazioni azionarie nelle principali banche del pianeta ed \u00e8 tra i principali azionisti di UniCredit tramite la lussemburghese Aabar.\n\nPrimo socio di UniCredit, \u00e8 Dodge & Cox con il 5,002%, al terzo posto c\u2019\u00e8 Norges Bank con il 3,021.\n\nEccola qui la mappa degli azionisti di UniCredit dopo la conclusione del maxi aumento di capitale da 13 miliardi. Che ne ha modificato profondamente gli equilibri a favore di una internazionalizzazione spinta di una vera \u201cpublic company\u201d: le Fondazioni, che in passato manovravano le leve del potere della banca, oggi hanno in mano il 5,20% del capitale, mentre al retail \u2013 vale a dire i piccoli risparmiatori \u2013 \u00e8 rimasto in mano il 13,17% del capitale, meno della met\u00e0 del 28,8% che veniva loro attribuito a fine novembre 2016, secondo i dati resi noti sul sito della banca sul capitale sociale alla data del 8.7.2019.\n\nLe indiscrezioni di cessioni della quota della banca turca Yapi Kredi\n\nE\u2019 un pezzo di storia di quell\u2019espansione ad est di UniCredit che part\u00ec sotto la regia dell\u2019allora Ceo Alessandro Profumo e dell\u2019allora responsabile d\u2019area, Federico Ghizzoni, proprio dall\u2019acquisizione di una quota della banca turca Yapi Kredi in alleanza con la famiglia Koc, gli Agnelli del paese della Mezzaluna sul Bosforo. Per questo le voci di una cessione di UniCredit della partecipazione turca hanno fatto scalpore a Piazza Affari. A dare il \u201cla\u201d agli acquisti sul titolo sono state le indiscrezioni, riportate dall\u2019agenzia Bloomberg, in base alle quali UniCredit potrebbe vendere o ridurre la sua quota all\u2019interno della banca turca Yapi Kredi.\n\nLa banca italiana guidata dal Ceo Jean Pierre Mustier, in questo scenario, starebbe valutando di assumere il controllo diretto della sua partecipazione in Yapi Kredi, aprendo poi la strada a una potenziale cessione. L\u2019ipotesi, al centro dei colloqui tra UniCredit e il partner turco Koc Holding, potrebbe portare a una riorganizzazione della loro joint venture Koc Financial Services che detiene quasi l\u201982% di Yapi Kredi. UniCredit potrebbe uscire dalla joint venture e assumere il controllo diretto della sua quota del 41%, rendendo in questo modo pi\u00f9 agevole l\u2019eventuale dismissione anche se il momento non \u00e8 tra i pi\u00f9 favorevoli per operazioni di dismissioni in Turchia a causa del difficile momento economico. UniCredit, contattata in merito, non ha commentato le indiscrezioni.\n\nAl mercato piace l\u2019idea di un riassetto delle attivit\u00e0 in Turchia, con gli analisti che osservano come \u201cuna partecipazione diretta darebbe a Unicredit una maggiore flessibilit\u00e0 strategica e sarebbe pi\u00f9 facile liberare capitali\u201d. Nel secondo trimestre Unicredit ha indicato un\u2019esposizione infragruppo sulla Turchia di 1,8 miliardi di euro di capitale nonch\u00e9 22,5 miliardi di euro di attivit\u00e0 ponderate per il rischio (Risk-Weighted Assets), con un rapporto CET1 implicito dell\u20198%. \u201cQuindi se l\u2019esposizione turca fosse completamente rimossa Unicredit avrebbe un proforma CET1 ratio del 12,3% rispetto al 12,1% riportato\u201d osservano gli analisti di Keefe, Bruyette and Woods.\n\nTurchia in crisi\n\nLa pesante svalutazione della lira turca l\u2019anno scorso che ha toccato fino al 30% del suo valore ha reso la vita difficile a tutte quelle aziende turche che dovrebbero rimborsare il debito in dollari o euro a fronte di utili incassati in lira turca, cio\u00e8 valuta locale svalutata rispetto alle monete forti. Recentemente l\u2019agenzia di rating internazionale Moody\u2019s aveva messo in guardia che gli elevati tassi di indebitamento delle societ\u00e0, stanno aumentando i rischi nel sistema finanziario turco. Le successive diatribe del presidente Recep Tayyip Erdogan contro l\u2019autonomia della banca centrale turca avevano poi peggiorato il sentimento e la fiducia degli investitori internazionali.\n\nMa torniamo a UniCredit che ha dismesso a pi\u00f9 riprese la societ\u00e0 del risparmio gestito Pioneer ceduta ai francesi di Amundi, la banca polacca Pekao e la quota in Fineco. Una strategia di cessioni e pulizie di bilancio di NPL a getto continuo che non sempre ha convinto pienamente gli osservatori.\n\nIn vista del piano strategico, ai primi giorni di settembre ci sar\u00e0 una accelerazione nella ricerca del nuovo presidente dell\u2019Istituto di Piazza Gae Aulenti dopo la prematura scomparsa di Fabrizio Saccomanni, uno dei banchieri italiani pi\u00f9 apprezzati e con maggiore esperienza internazionale per aver lavorato per 30 anni in Banca d\u2019Italia, per cinque anni al Fmi e poi a Londra presso la Bers, la Banca europea per la ricostruzione e lo sviluppo. Tra i nomi pi\u00f9 gettonati ci sono quelli del presidente di Cassa Depositi e Prestiti, Massimo Tononi e del responsabile di JP Morgan Italia, Vittorio Grilli ma non sono esclusi altre candidature.", "description": "", "authors": [], "top_image": "https://cdn.gelestatic.it/businessinsider/it/2017/01/AGF_EDITORIAL_1697239_pr.jpg"}