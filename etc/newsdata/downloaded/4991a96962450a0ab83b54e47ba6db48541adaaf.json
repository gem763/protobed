{"pub": "businessinsider", "title": "La mossa di Apple: la nuova piattaforma di gaming Arcade, secondo indiscrezioni, coster\u00e0 pochissimo \u2013 Business Insider Italia", "url": "https://it.businessinsider.com/la-mossa-di-apple-la-nuova-piattaforma-di-gaming-arcade-secondo-indiscrezioni-costera-pochissimo", "language": "", "published_at": "2019-08-27", "downloaded_at": "2019-09-02 07:22:15.991542+00:00", "text": "Giungono importanti novit\u00e0 sullo scenario di Apple ed in particolare riguardo i suoi nuovi servizi prossimi al rilascio. Infatti, tra i vari rumors che corrono sul web durante questi giorni e che mettono in evidenza alcune anticipazioni su quelle che saranno le caratteristiche dei nuovi iPhone e le novit\u00e0 di iOS 13 che sar\u00e0 rilasciato in autunno, spunta fuori una previsione sul prezzo dell\u2019abbonamento ad Apple Arcade che lascia stupore ed entusiasmo tra i fan in attesa del suo arrivo.\n\nApple Arcade: la piattaforma dedicata ai gamers\n\nPresentata durante il keynote del 25 Marzo 2019, Apple Arcade \u00e8 la nuova piattaforma di gaming sviluppata direttamente da Apple che, dal prossimo autunno, consentir\u00e0 a tutti gli utenti abbonati di accedere senza costi aggiuntivi ad un vasto catalogo di videogiochi \u2013 sviluppati in esclusiva solo per dispositivi iOS e macOS \u2013 che potranno essere utilizzati anche senza connessione ad internet.\n\nGrazie al supporto dei migliori sviluppatori al mondo, Apple inaugurer\u00e0 questo nuovo servizio con 100 nuovi titoli che si potranno scaricare dalla nuova sezione Giochi che verr\u00e0 aggiunta direttamente nell\u2019App Store e Mac App Store.\n\nQuanto coster\u00e0 l\u2019abbonamento?\n\nNonostante si sappiano gi\u00e0 abbastanza informazioni di base su questo nuovo servizio e sui nuovi giochi che saranno da subito disponibili al suo rilascio \u2013 tra questi Where Cards Fall, The Pathless, LEGO Brawls e Hot Lava \u2013 c\u2019\u00e8 ancora un velo di mistero riguardo il prezzo dell\u2019abbonamento poich\u00e9, contrariamente alle previsioni iniziali che ci anticipavano un impegno mensile di 9,99 dollari, il servizio potrebbe costare molto meno.\n\nApple.com\n\nInfatti, \u00e8 9to5Mac ad anticiparci che molto probabilmente Apple Arcade coster\u00e0 solo 4,99 dollari al mese \u2013 in Italia potrebbero essere 5,99 euro \u2013 per i clienti che decideranno di abbonarsi al servizio: sebbene non si tratti di una notizia ufficiale, la fonte avrebbe scovato questa informazione direttamente da alcuni file interni dell\u2019App Store dopo aver ottenuto l\u2019accesso anticipato al servizio, tramite il programma dedicato ai tester.\n\nQualora i prezzi di accesso alla nuova piattaforma di gaming dovessero coincidere con le previsioni, quasi sicuramente ci troveremo di fronte ad un nuovo ed enorme successo in linea con gli interessi di Apple, oramai intenta a voler incrementare il numero di utenti abbonati ai suoi servizi internet \u2013 come iCloud o Apple Music \u2013 che durante i prossimi mesi insedieranno anche il settore dell\u2019editoria con News+ e dello streaming on demand con Apple TV+.\n\nA confermare ulteriormente questo obiettivo c\u2019\u00e8 un altro dato importante, infatti, la societ\u00e0 di Cupertino sembrerebbe puntare in alto per il suo servizio dedicato ai video e starebbe producendo la serie TV pi\u00f9 costosa della storia con un investimento pari a 150 milioni di dollari per produrre una singola stagione di \u201cThe Morning Show\u201d: la serie in esclusiva per Apple TV+ che vedr\u00e0 come protagonisti Jennifer Aniston, Reese Witherspoon e Steve Carell.", "description": "", "authors": ["Jader Liberatore"], "top_image": "https://cdn.gelestatic.it/businessinsider/it/2019/08/Apple-Arcade-1024x670.jpg"}