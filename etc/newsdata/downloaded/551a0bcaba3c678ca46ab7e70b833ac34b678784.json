{"pub": "businessinsider", "title": "In questo momento la Luna \u00e8 pi\u00f9 luminosa del Sole (ai raggi gamma), e gli scienziati sono preoccupati \u2013 Business Insider Italia", "url": "https://it.businessinsider.com/in-questo-momento-la-luna-e-piu-luminosa-del-sole-ai-raggi-gamma-e-gli-scienziati-sono-preoccupati", "language": "", "published_at": "2019-08-29", "downloaded_at": "2019-09-02 07:34:28.969361+00:00", "text": "Uno studio presentato dalla NASA, ad opera di Mario Nicola Mazziotta e Francesco Loparco dell\u2019Istituto Nazionale di Fisica Nucleare di Bari e realizzato con lo strumento chiamato Large Area Telescope presente sul telescopio spaziale per i raggi gamma Fermi costruito dalla NASA, ha messo in luce che se si osserva la Luna a determinate lunghezze d\u2019onda questa risulta pi\u00f9 luminosa del Sole. La lunghezza d\u2019onda da utilizzare per avere tale risultato \u00e8 quella dei \u201craggi gamma\u201d, raggi ad altissima energia, superiore, per intenderci, ai raggi X. Tali radiazioni si formano in seguito all\u2019interazione tra i raggi cosmici e la superficie lunare e questo permette da un lato di ottenere nuove informazioni su eventi cosmici che producono enormi quantit\u00e0 di energia e dall\u2019altro di avere ulteriori informazioni sull\u2019ambiente lunare, soprattutto considerando il prossimo ritorno dell\u2019uomo sul nostro satellite.\n\nPer capire questo tipo di ricerca facciamo un piccolo passo indietro. I raggi cosmici sono costituiti per la maggior parte da protoni (una delle particelle fondamentali del nucleo degli atomi) e da una piccola parte di elettroni e nuclei di vari atomi. Nel corso degli anni il loro studio ha permesso di stabilire che si formano da supernovae, da buchi neri estremamente massicci e da altri fenomeni che emettono enormi quantit\u00e0 di energia, anche al di fuori della nostra galassia, ovviamente. Queste particelle avendo una carica elettrica vengono deviate dai campi magnetici, ma poich\u00e9 la Luna non ne possiede alcuno finiscono per bombardarla 24 ore su 24 ininterrottamente.\n\nCi\u00f2 fa s\u00ec che l\u2019interazione tra i raggi cosmici e la polvere lunare, quella che viene chiamata \u201cregolite\u201d, produce grandi quantit\u00e0 di raggi gamma che per la maggior parte vengono assorbiti dalla Luna stessa, ma una certa quantit\u00e0 se ne va nello spazio raggiungendo anche il nostro pianeta, che comunque \u00e8 protetto dal campo magnetico.\n\nDetto questo torniamo al telescopio Fermi, il quale, poich\u00e9 ruota a circa 540 chilometri di quota \u00e8 riuscito a raccogliere tali raggi gamma (possiedono un\u2019energia di oltre 31 milioni di elettronvolt, circa 10 milioni di volte superiore a quella della luce visibile ai nostri occhi).\n\nLo studio, durato alcuni anni, ha permesso di dimostrare che la luminosit\u00e0 della Luna ai raggi gamma muta con il tempo e questo \u00e8 legato ai cicli dell\u2019attivit\u00e0 solare che durano mediamente 11 anni. L\u2019intensit\u00e0 di tali raggi gamma varia anche del 20 per cento. E\u2019 noto infatti, che quando il Sole \u00e8 attivo, ossia emette una maggiore quantit\u00e0 di vento solare, si ha una repulsione dei raggi cosmici che arrivano vicino al nostro pianeta e di conseguenza anche alla Luna. Quando l\u2019attivit\u00e0 solare \u00e8 debole (come in questi mesi) un maggior numero di raggi cosmici arriva vicino a noi. Quando si ha il massimo dell\u2019arrivo di raggi cosmici si ha, conseguentemente, la maggiore emissione di raggi gamma da parte della Luna e questa diventa pi\u00f9 brillante del Sole a quella determinata lunghezza d\u2019onda.\n\nTutto questo assume un\u2019importanza notevole in previsione del ritorno dell\u2019uomo sul nostro satellite naturale a partire dal 2024. Raggi cosmici e raggi gamma infatti, sono tra i problemi principali per l\u2019uomo quando vivr\u00e0 a lungo sulla Luna (in quanto dosi elevate di tali radiazioni possono alterare il DNA delle cellule) e la NASA li considera tra i pi\u00f9 complessi da risolvere.", "description": "", "authors": [], "top_image": "https://cdn.gelestatic.it/businessinsider/it/2019/08/moonvstimesingleimageen-1.jpg"}