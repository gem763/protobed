{"pub": "businessinsider", "title": "L\u201980% degli universitari Usa dice che voter\u00e0 nel 2020 e che il principale motivo di preoccupazione sono i debiti contratti per gli studi \u2013 Business Insider Italia", "url": "https://it.businessinsider.com/l80-degli-universitari-usa-dice-che-votera-nel-2020-e-che-il-principale-motivo-di-preoccupazione-sono-i-debiti-contratti-per-gli-studi", "language": "", "published_at": "2019-08-27", "downloaded_at": "2019-09-02 07:07:36.196381+00:00", "text": "Gli studenti degli Stati Uniti potrebbero essere pi\u00f9 attivi dal punto di vista politico rispetto alle precedenti elezioni presidenziali\n\n\u00c8 emerso da un nuovo sondaggio della societ\u00e0 di servizi formativi Chegg che l\u201980% di loro prevede di votare alle elezioni presidenziali del 2020. Il dato \u00e8 in contrasto con una tasso di affluenza di appena il 48,3% fra gli universitari nel 2016\n\nIl report porta anche a pensare che gli studenti siano sempre pi\u00f9 insoddisfatti dall\u2019attuale sistema bipartitico: uno studente su tre infatti non si identifica con nessuno dei due partiti principali\n\nVisita l\u2019homepage di Business Insider per leggere altri articoli.\n\nMentre inizia un nuovo semestre nelle scuole statunitensi, il ciclo elettorale che porter\u00e0 al voto del 2020 \u00e8 gi\u00e0 in pieno svolgimento. Questo significa che i candidati alla presidenza inizieranno a corteggiare gli elettori della fascia d\u2019et\u00e0 corrispondente agli studi universitari. E l\u2019attenzione degli studenti stavolta \u00e8 completamente rivolta ai candidati.\n\nIn base al report \u201c2019 State of the Student\u201d della societ\u00e0 di servizi formativi Chegg, l\u201980% degli studenti universitari Usa ha dichiarato di avere intenzione di votare alle elezioni presidenziali del 2020. La percentuale \u00e8 molto pi\u00f9 elevata dell\u2019effettivo tasso di affluenza degli universitari registrato alle elezioni del 2016, che era stato di appena il 48,4%, secondo il National Study of Learning, Voting, and Engagement (Nslve), condotto dalla Tufts University. Ma lo studio di Chegg ha anche mostrato che invece di raggrupparsi ordinatamente secondo la divisione fra i partiti, uno studente su tre afferma che n\u00e9 il Partito democratico n\u00e9 quello repubblicano riflettono la sua posizione politica.\n\nDal report, che ha effettuato un sondaggio su 1001 studenti iscritti a corsi di laurea breve (biennali) e standard (quadriennali), \u00e8 emerso che solo l\u20198% degli studenti non ha intenzione di votare, mentre il 12% non aveva ancora preso una decisione quando \u00e8 stato interpellato.\n\nMolti studenti hanno problemi col sistema bipartitico che esiste negli Stati Uniti. Il 40% pensa che non funzioni, mentre il 31% pensa che funzioni e il 29% non ha un\u2019opinione netta al riguardo. Mentre il 43% degli studenti si identifica come democratico e il 18% come repubblicano, il 38% ha detto che il Partito democratico riflette le sue convinzioni, mentre il 17% ha fatto la stessa affermazione su quello repubblicano. Il 36% degli studenti ha detto di essere indipendente.\n\nIl sondaggio di Chegg prevedeva anche una domanda sui problemi ai quali gli studenti danno pi\u00f9 importanza. Per il 79% dei partecipanti il costo dell\u2019istruzione \u00e8 il problema che ha ripercussioni pi\u00f9 gravi sugli studenti nei campus. Seguono poi il costo della vita (71%), la ricerca di un lavoro che offra sicurezza dal punto di vista finanziario (67%) e il fatto di avere una carriera appagante (63%).\n\nPer alcuni studenti i politici non starebbero facendo fronte ai problemi che li preoccupano. Chegg ha citato Martin, laureando presso il Baruch College, secondo il quale \u201cla maggioranza degli studenti concorda sul fatto che su argomenti come ambiente, questioni razziali e interventismo statale abbiamo informazioni ed esperienze che non hanno sponda oggi nei politici\u201d.\n\n\u201cLa nostra \u00e8 una generazione emancipata\u201d ha detto a Chegg Anaid, studentessa del Mount Holyoke College al secondo anno. \u201cConsiderando il grado di surriscaldamento della politica, gli studenti universitari sentono di dover far sentire la propria voce.\u201d", "description": "", "authors": ["Ivan De Luce"], "top_image": "https://cdn.gelestatic.it/businessinsider/it/2019/08/Studenti-Getty-1024x768.jpg"}