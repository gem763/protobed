{"pub": "businessinsider", "title": "Qualcosa \u00e8 cambiato nella home page di Facebook. Ecco perch\u00e9", "url": "https://it.businessinsider.com/facebook-ha-eliminato-lo-slogan-e-gratis-e-lo-sara-sempre-dalla-sua-homepage", "language": "", "published_at": "2019-08-30", "downloaded_at": "2019-09-02 07:19:11.865618+00:00", "text": "Facebook ha cambiato senza fare rumore negli Stati Uniti e in Europa lo slogan situato nella parte della sua homepage dedicata alle nuove iscrizioni\n\nLa frase, che prima era \u201c\u00c8 gratis e lo sar\u00e0 sempre\u201d, \u00e8 diventata \u201c\u00c8 veloce e semplice\u201d\n\nLa modifica \u00e8 avvenuta senza alcun annuncio ufficiale tra il 6 e il 7 agosto, e Facebook non ne ha ancora spiegato il motivo\n\nParlando con Business Insider, un esperto di diritto digitale ha detto Facebook sta riconoscendo attraverso la sostituzione dello slogan che il sito non \u00e8 realmente gratuito, dato che gli utenti pagano attraverso i propri dati\n\nVisita la homepage di Business Insider per altre storie e iscriviti alla newsletter per rimanere sempre aggiornato.\n\nFacebook ha cambiato senza fare rumore lo slogan situato sulla sua homepage nell\u2019area che incoraggia le persone a iscriversi.\n\nLa frase, che finora era \u201c\u00c8 gratis e lo sar\u00e0 sempre\u201d, \u00e8 diventata \u201c\u00c8 veloce e semplice\u201d. \u00c8 stato dunque eliminato, per la prima volta in oltre dieci anni, ogni riferimento al fatto che diventare utenti del sito non costa nulla.\n\nConsultando Wayback Machine, l\u2019archivio di Internet, si pu\u00f2 verificare che Facebook ha effettuato la modifica senza annunciarlo in un momento indeterminato fra il 6 e il 7 agosto.\n\nL\u2019immagine d\u2019archivio qui sotto mostra lo slogan originario al suo posto, il 6 agosto:\n\nFacebook\n\nMa il 7 agosto lo slogan era stato modificato in \u201c\u00c8 veloce e semplice\u201d, eliminando ogni riferimento al fatto che il sito \u00e8 gratis:\n\nFacebook\n\nBusiness Insider ha contattato Facebook per chiedere il motivo del cambiamento, ma l\u2019azienda non ha ancora risposto alla nostra richiesta di un commento.\n\nLa modifica segna un allontanamento dalla retorica a cui Facebook ci ha abituati. L\u2019azienda vanta da molto tempo, e con decisione, il fatto che l\u2019utilizzo del sito sia gratuito, grazie al suo modello di business finanziato mediante gli annunci pubblicitari.\n\nSolo poche settimane fa Nick Clegg, che \u00e8 stato assunto poco tempo fa da Facebook come head of global affairs ed \u00e8 uno dei principali luogotenenti di Mark Zuckerberg, ha dato l\u2019impressione di sottolineare le differenze esistenti fra il modello di business del social network e quello di aziende come Apple, che realizzano profitti vendendo costosi prodotti tech a un \u201cclub esclusivo\u201d.\n\nMa dopo una serie di scandali legati alla privacy, il valore delle nostre informazioni personali \u2014 che cediamo volontariamente a Facebook al momento dell\u2019iscrizione \u2014 \u00e8 diventato pi\u00f9 evidente che mai. \u00c8 grazie a questi dati che l\u2019azienda pu\u00f2 vendere spazi pubblicitari mirati.\n\nFacebook potrebbe quindi aver preso questa iniziativa in risposta a una direttiva dell\u2019Unione Europea secondo cui lo scambio di dati \u00e8 una forma di pagamento\n\n\u201cFacebook non \u00e8 gratuito e non lo \u00e8 mai stato\u201d ha detto a Business Insider Jos\u00e9 Antonio Castillo, avvocato ed esperto di diritto digitale (che apparentemente \u00e8 stato tra i primi a commentare la modifica tramite Twitter). \u201cLa valuta di Facebook sono stati e sono tuttora i dati personali dei suoi utenti. Facebook non \u00e8 mai stato gratuito, perch\u00e9 i dati valgono molti soldi.\u201d\n\nQuanto al motivo per cui Facebook ha deciso di cambiare slogan senza alcun avviso n\u00e9 spiegazione, Castillo sospetta che l\u2019iniziativa possa essere stata presa in risposta a una direttiva approvata a maggio dal Parlamento Europeo, la quale ha riconosciuto per la prima volta che lo scambio di dati in realt\u00e0 \u00e8 una forma di pagamento.\n\nVa detto che lo slogan originario di Facebook, \u201c\u00c8 gratis e lo sar\u00e0 sempre\u201d, era contraddetto dalle condizioni generali del sito. Nella sua \u201cNormativa della Piattaforma\u201d, il punto 11 della sezione 7 avverte infatti: \u201cNon garantiamo che la Piattaforma rester\u00e0 gratuita per sempre.\u201d", "description": "", "authors": ["Alba Asenjo"], "top_image": "https://cdn.gelestatic.it/businessinsider/it/2019/08/facebook-1024x512.jpg"}