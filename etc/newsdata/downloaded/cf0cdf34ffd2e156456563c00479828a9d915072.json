{"pub": "businessinsider", "title": "Quattro miti svelati su Vladimir Putin. #1 Era nel Kgb, ma era un agente mediocre", "url": "https://it.businessinsider.com/quattro-miti-svelati-su-vladimir-putin-1-era-nel-kgb-ma-era-un-agente-mediocre", "language": "", "published_at": "2019-08-22", "downloaded_at": "2019-09-02 07:23:52.248889+00:00", "text": "Putin \u00e8 uno degli uomini pi\u00f9 famosi, potenti ed importanti del mondo, basti considerare che \u00e8 comparso nella lista Time 100 ben quattro volte a partire dal lontano 2004. Nonostante la grande notoriet\u00e0, Putin \u00e8 ancora un personaggio poco conosciuto, nel senso che su di lui circolano pi\u00f9 falsi miti e leggende ingiustificate che dati e fatti reali. Il promotore di questa tesi \u00e8 uno dei pi\u00f9 importanti studiosi ed osservatori di Russia in circolazione, Mark Galeotti, il quale la espone nel suo recentissimo libro We Need to Talk About Putin. How the West Gets Him Wrong (2019). In questo articolo mi concentrer\u00f2 su 4 falsi miti riguardo a Putin:\n\nSpesso si sente descrivere Putin come uno dei pi\u00f9 abili strateghi in circolazione, specialmente nell\u2019ambito della politica estera. La realt\u00e0 \u00e8 molto diversa. Putin non \u00e8 un politico capace di complesse strategie. Piuttosto il suo stile \u00e8 pi\u00f9 simile al judo, sport di cui \u00e8 un grande estimatore. La tecnica principale del judo \u00e8 quella di ritorcere la forza dell\u2019avversario contro di lui, approfittando di un particolare momento in cui questo scopre il fianco a possibili attacchi. Nel judo non esiste una strategia per anticipare le mosse dell\u2019avversario ma solo e puro opportunismo. Putin, da bravo judeka, \u00e8 niente pi\u00f9 che un opportunista. Il che per\u00f2 lo rende un avversario forse pi\u00f9 temibile di uno stratega dato che risulta molto difficile capire quando e dove colpir\u00e0. L\u2019immagine tradizionale che molti abbiamo di Putin \u00e8 che sia l\u2019incarnazione di uno zar che tutto vede e tutto sa riguardo alle azioni intraprese dai suoi ministri ed accoliti in patria e all\u2019estero. Anche questo \u00e8 un pregiudizio piuttosto che un dato di fatto. Il metodo di governo prediletto da Putin \u00e8 incentrato sulla ponyatiye, la cui traduzione \u00e8 \u2018tacito accordo\u2019. Ossia, Putin non manda, salvo rarissime eccezioni, direttive al fine di intraprendere questa o quella azione militare o di spionaggio. Al contrario, i vari ministri ed oligarchi vicino al Kremlino sono lasciati liberi di prendere le proprie decisioni, fermo restando che queste devono piacere al Putin. Questo significa che la stragrande maggioranza delle mirabolanti attivit\u00e0 russe in giro per il mondo o in patria molto probabilmente non sono riconducibili a Putin se non indirettamente ed involontariamente. Putin \u00e8 stato un membro del Kgb, l\u2019ex apparato di sicurezza sovietico. Ma anche questo fatto \u00e8 molto diverso da come molti di noi ce lo immaginiamo. Lungi dall\u2019essere la longa manus dietro alle operazioni di spionaggio, Putin \u00e8 stato un ufficiale del Kgb piuttosto mediocre al punto tale che il direttore di questa organizzazione, Victor Kryuchkov, ha pi\u00f9 volte ammesso di non aver mai sentito parlare di Putin prima che questo arrivasse alla carica di Primo Ministro negli anni \u201890. In realt\u00e0, Putin non ha mai partecipato ad operazioni di intelligence sul campo, neppure quando era stazionato nell\u2019ex Germania dell\u2019Est; invece, era una specie di addetto stampa dedito a scrivere dispacci e report in tedesco da mandare a Mosca per riferire il lavoro svolto da altri. Si mormora che il patrimonio personale di Putin si aggiri intorno ai 200 miliardi di $. Se fosse vero, questo dato farebbe di Putin l\u2019uomo pi\u00f9 ricco del mondo e di larga misura, basti pensare che l\u2019uomo pi\u00f9 ricco del pianeta secondo Forbes, Jeff Bezos, avrebbe ben 70 miliardi di $ in meno del Presidente. Possedere una ricchezza cos\u00ec smisurata potrebbe far pensare che Putin spenda i suoi miliardi per soddisfare ogni suo sfizio, grande o piccolo che sia. Eppure, anche in questo caso questa caratterizzazione \u00e8 falsa. Il patrimonio di Putin non \u00e8 \u2018privato\u2019, ma \u00e8 simile ad una obshchak, una specie di account \u2018collettivo\u2019. La cui funzione \u00e8 quella di reclutare nuovi seguaci tramite corruzione in denaro, fornire una rete di salvataggio economico per tutti i membri dell\u2019entourage di Putin, inclusi i suoi amici d\u2019infanzia. A conferma di questo si pensi al seguente fatto: in realt\u00e0 Putin non ha bisogno di denaro proprio per ottenere ci\u00f2 che vuole. La sua famosa e sfarzosa da\u010da, i suoi preziosi e costosi orologi, cos\u00ec come i suoi abiti sartoriali, macchine di lusso e jet privati sono regali degli oligarchi a lui vicino come testimonianza di obbedienza e riconoscenza. Il che consente a Putin di rafforzare il proprio potere ed apparire come il maschio alfa dell\u2019intera Russia. Dunque per Putin, il denaro non \u00e8 un fine, ma un mezzo.", "description": "", "authors": [], "top_image": "https://cdn.gelestatic.it/businessinsider/it/2016/11/56e2d4bbdd089557478b4787-1024x768.jpg"}