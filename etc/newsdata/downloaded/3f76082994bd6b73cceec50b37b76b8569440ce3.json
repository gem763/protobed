{"pub": "businessinsider", "title": "Amazzonia, non preoccupiamoci per l\u2019ossigeno (NON \u00e8 il polmone verde del mondo e ne produce molto meno del 20%) ma per la CO2 \u2013 Business Insider Italia", "url": "https://it.businessinsider.com/amazzonia-non-preoccupiamoci-per-lossigeno-non-e-il-polmone-verde-del-mondo-e-ne-produce-molto-meno-del-20-ma-per-la-co2", "language": "", "published_at": "2019-08-27", "downloaded_at": "2019-09-02 07:36:27.153512+00:00", "text": "La maggior parte degli allarmi per gli incendi che stanno devastando l\u2019Amazzonia brasiliana (e non solo) fanno leva su un fatto preoccupante, di enorme portata, e sbagliato. La foresta sudamericana non \u00e8 il polmone verde del mondo e non produce il 20% dell\u2019ossigeno sulla Terra.\n\nLa maggior parte dell\u2019ossigeno \u00e8 prodotto da minuscoli organismi marini (il fitoplancton) con il resto che proviene da tutto il resto della vegetazione mondiale, dalle foreste tropicale alle praterie alle savane alla taiga. Secondo alcuni calcoli, TUTTE le foreste tropicali producono con la fotosintesi clorofilliana, circa il 20% dell\u2019ossigeno. La sola foresta amazzonica ne produce forse il 6% (ma forse molto meno).\n\nInoltre gran parte dell\u2019ossigeno che viene espulso dalle piante \u00e8 assorbito per la respirazione dalle piante stesse, dagli animali e dagli altri viventi, come funghi e batteri.\n\nL\u2019ossigeno \u00e8 inoltre presente in atmosfera con una percentuale elevata, il 21%. Un calcolo molto complesso (secondo alcuni probabilmente impossibile) dice che se anche gli organismi fotosintetici smettessero di produrre ossigeno, quello che c\u2019\u00e8 in atmosfera sarebbe sufficiente per altri 7.000 anni.\n\nIl vero dramma degli incendi nella foresta sudamericana sono le emissioni di anidride carbonica racchiusa negli alberi \u2012 gas che aumenta l\u2019effetto serra \u2012 dalla enorme perdita di biodiversit\u00e0 presente nella foreste e dalle continue violazioni dei diritti umani delle trib\u00f9 che la abitano \u2012 e custodiscono \u2012 da millenni.\n\nIl primo, nonostante i proclami di molti governi, \u00e8 decisamente il problema pi\u00f9 importante per l\u2019umanit\u00e0 da qui a qualche decennio. E ogni aumento di anidride carbonica contribuisce ad aumentare la temperatura terrestre. Per il secondo i biologi calcolano che migliaia, se non milioni di specie, sono ancora sconosciute alla scienza e potrebbero racchiudere innumerevoli composti utili all\u2019uomo. Quanto ai diritti umani, la violazione di uno solo di essi verso gli indigeni amazzonici rappresenta una sconfitta per l\u2019umanit\u00e0.\n\nNon preoccupiamoci per l\u2019ossigeno, moriremmo prima per l\u2019eccesso di CO2.", "description": "", "authors": ["Paola Andena"], "top_image": "https://cdn.gelestatic.it/businessinsider/it/2019/08/GettyImages-1163938850-1024x683.jpg"}