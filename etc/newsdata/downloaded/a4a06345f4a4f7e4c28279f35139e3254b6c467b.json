{"pub": "businessinsider", "title": "L\u2019uomo che ha inventato la stazione spaziale gonfiabile \u00e8 certo dell\u2019esistenza degli alieni. Sulla Terra", "url": "https://it.businessinsider.com/luomo-che-ha-inventato-la-stazione-spaziale-gonfiabile-e-certo-dellesistenza-degli-alieni-sulla-terra", "language": "", "published_at": "2019-08-25", "downloaded_at": "2019-09-02 07:02:09.844956+00:00", "text": "C\u2019\u00e8 una nuova corsa allo spazio, forse meno eclatante rispetto a quella che vide gli Stati Uniti gareggiare contro l\u2019Unione Sovietica negli Anni Sessanta e Settanta del secolo scorso, ma certamente non meno importante: la gara \u00e8 tra aziende spaziali private e aziende spaziali pubbliche e tra le aziende private stesse.\n\nTra le societ\u00e0 private vi sono la Space X di Elon Musk, la Blue Origin di Jeff Bezos e, anche se finora ha fatto parlare meno di s\u00e9, la Bigelow di Robert Bigelow, un immobiliarista di Las Vegas.\n\nQuesti sta scommettendo sul futuro dello spazio non tanto costruendo razzi o navicelle che porteranno gli uomini oltre l\u2019atmosfera terrestre, bens\u00ec sui veicoli spaziali espandibili, grandi strutture in grado di ospitare uomini e materiali, ma molto pi\u00f9 leggeri rispetto ai moduli rigidi utilizzati finora.\n\nLa Bigelow ha gi\u00e0 lanciato con pieno successo due prototipi di stazioni orbitanti negli anni 2006 e 2007 (Genesis I e Genesis II), ma il salto di qualit\u00e0 lo ha fatto quando la NASA ha accettato di agganciare un piccolo modulo di prova alla Stazione Spaziale Internazionale il cui lancio e attracco \u00e8 avvenuto nell\u2019arile del 2016. A oggi quel modulo \u00e8 ancora agganciato e mostra piena affidabilit\u00e0. Il passo dunque, verso la realizzazione di moduli per stazioni spaziali o per basi lunari e marziane \u00e8 stato fatto.\n\nIl modello del modulo gonfiabile della Bigelow attraccato alla ISS.\n\nLeggi anche: Avio si lancia in Borsa: cos\u00ec sfida Elon Musk e Richard Branson\n\nLa visione dello spazio di Bigelow seguir\u00e0 due strade: da un lato con le agenzie spaziali internazionali per i grandi progetti di esplorazione del sistema solare, dall\u2019altro per proprio conto o in collaborazione con altre societ\u00e0 private per costruire stazioni spaziali raggiungibili da turisti o ricercatori privati.\n\nNell\u2019aprile dello scorso anno Bigelow ha firmato un contratto con la United Launch Services per lanciare un modulo chiamato B330 nel 2020 utilizzando un razzo Atlas V. Quel modulo, da solo, pu\u00f2 offrire ospitalit\u00e0 a pi\u00f9 di un astronauta per periodi di varie settimane.\n\nIl modulo B330\n\nEppure Robert Bigelow mostra un lato della sua passione per lo spazio che proprio non ci si aspetterebbe per chi sta creando stazioni spaziali per ogni dove: il suo credo sviscerato per gli ufo.\n\nIn un\u2019intervista alla CBS ha raccontato che tutto \u00e8 nato sentendo il racconto di un incontro ravvicinato tra un ufo e i suoi nonni. \u201cQuell\u2019oggetto volante rasent\u00f2 il parabrezza della loro auto prima di sparire in lontananza\u201d, ha detto Bigelow.\n\nDa quell\u2019evento \u00e8 nata la sua ricerca negli ufo per la quale ha speso \u201c\u2026milioni e milioni e milioni. Probabilmente sono l\u2019individuo singolo che ha speso per la ricerca degli alieni pi\u00f9 di qualunque altro negli Stati Uniti\u201d.\n\nLeggi anche: Inutile cercare gli alieni, si sono \u2018estivati\u2019, in attesa che l\u2019Universo si raffreddi\n\nIl suo credo nell\u2019esistenza degli alieni costantemente presenti sulla Terra non lo mette in alcun modo in imbarazzo di fronte alla gente. \u201cLa FAA (Federal Aviation Administration) ha confermato per anni l\u2019esistenza di fenomeni inspiegabili\u201d, ha sottolineato Bigelow. Tra l\u2019altro lui stesso ha avuto degli avvistamenti, ma non vuole entrare nei dettagli. Certamente non si pu\u00f2 definire Robert Bigelow un visionario, non fosse altro per gli obiettivi raggiunti e per il modo con il quale li ha ottenuti.\n\nAlle stazione spaziali \u201cgonfiabili\u201d la NASA aveva lavorato fin dagli Anni Sessanta, ma nel 2000 il Congresso degli USA tagli\u00f2 ogni fondo al progetto. Bigelow colse la palla al balzo e investi milioni di dollari nel far progredire l\u2019idea dell\u2019Agenzia paziale Statunitense. In sei anni ha lanciato il primo modello, in 15 ne ha agganciato uno sulla ISS.\n\nOggi l\u2019idea di moduli gonfiabili \u00e8 studiata anche da altre Societ\u00e0, come Thales Alenia Space, perch\u00e9 si \u00e8 capito che in essi passa il futuro delle abitazioni nello spazio e sui pianeti del sistema solare.", "description": "'Probabilmente sono l\u2019individuo che ha speso per la ricerca degli alieni pi\u00f9 di qualunque altro negli Usa', dice Robert Bigelow. Che \u00e8 sicuro che siano gi\u00e0 qui", "authors": [], "top_image": "https://cdn.gelestatic.it/businessinsider/it/2017/07/bigelow_alieni-1024x512.jpg"}