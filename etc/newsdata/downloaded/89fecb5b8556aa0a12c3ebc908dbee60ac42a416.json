{"pub": "businessinsider", "title": "Hong Kong rischia di sprofondare in piena crisi economica, oltre che nel caos sociale. Ma Pechino non pu\u00f2 permetterselo \u2013 Business Insider Italia", "url": "https://it.businessinsider.com/hong-kong-rischia-di-sprofondare-in-piena-crisi-economica-oltre-che-nel-caos-sociale-e-pechino-non-lo-permettera", "language": "", "published_at": "2019-08-26", "downloaded_at": "2019-09-02 07:15:09.213657+00:00", "text": "Kowtow. La parola d\u2019ordine nella Hong Kong delle proteste, degli ombrelli, della paura crescente e delle esercitazioni dell\u2019esercito cinese a poche miglia dai palazzi dell\u2019ex colonia britannica \u00e8 questa. Il kowtow, nella tradizione cinese, \u00e8 la pi\u00f9 alta forma di riverenza possibile, solitamente riservata ai superiori e ai dignitari: ci si inginocchia, abbassando il capo sino a toccare terra. In questo caso, il gesto di obbediente sottomissione \u00e8 quello di molte aziende multinazionali, dalla Cathay Pacific fino al ramo farmaceutico e finanziario, nei confronti dei diktat di Pechino: non solo chi partecipa attivamente alle proteste ma anche solo chi simpatizza o ne parla pubblicamente, va licenziato. O sottodimensionato. O, comunque, reso vittima di mobbing.\n\nE la paura dei Ceo deve essere davvero alta, se sui social e nelle interviste con mezzi di comunicazione occidentali \u2013 ovviamente coperte da anonimato \u2013 si sprecano addirittura i paragoni con il clima che vigeva durante la Rivoluzione culturale maoista. E dove non arrivano le minacce o lo stalking occupazionale, spesso interviene la violenza: lo chiamato White terror, dal colore delle magliette di squadracce \u2013 spesso composte da manovalanza delle mafie cinesi \u2013 che picchiano a casaccio chiunque partecipi ai cortei, spesso e volentieri a freddo, mentre rincasa o prende la metropolitana. Insomma, Hong Kong sta vivendo una situazione che in molti definiscono di pre-allarme da invasione cinese: oltre agli ombrelli in piazza e alle catene umane, oltre agli scontri nelle strade e alle molotov, c\u2019\u00e8 soprattutto la paura. Generalizzata. Addirittura di parlare dei cortei con il collega di lavoro o il vicino di casa.\n\nNon \u00e8 un caso che, dati alla mano riportati da Taipei Times e Bloomberg, il tasso di emigrazione da Hong Kong verso Taiwan sia salito del 28% nei primi sette mesi di quest\u2019anno. E la meta non appare casuale, n\u00e9 scelta unicamente per prossimit\u00e0 geografica o contiguit\u00e0 linguistica: Taiwan \u00e8 sempre pi\u00f9 vicina agli Usa, relazione pericolosa testimoniata dalla vendita di 66 caccia F-16 da parte di Washington \u2013 con voto bipartisan del Congresso \u2013 solo la scorsa settimana, proprio in piena crisi ad Hong Kong e con le Camere USA riaperte ad hoc dalla pausa estiva. Pechino ha minacciato tutti di conseguenze, invitando Taiwan ad annullare il contratto: la tensione sale. Sempre di pi\u00f9. E con essa, i danni che le proteste stanno infliggendo all\u2019economia dell\u2019ex colonia britannica, tornata sotto dominio del Dragone nel 1997. In quella che, con le debite proporzioni, pare una versione orientale della rivolta dei \u201cGilet gialli\u201d francesi. Infiltrati, provocatori ed etero-direttori d\u2019orchestra inclusi. Perch\u00e9 esattamente come quei gilet che hanno fatto la fortuna politica di un Emmanuel Macron, la cui stella stava per spegnersi in maniera ingloriosa sul finire del 2018, cos\u00ec gli ombrelli che scendono in piazza ogni fine settimana stanno fornendo \u2013 oltre a ovvi grattacapi geopolitici \u2013 anche un alibi straordinario alle autorit\u00e0 cinesi e dell\u2019ex colonia per mettere in campo manovre non proprio ortodosse.\n\nLe truppe dell\u2019esercito cinese ammassate a Shenzhen. (Photo by Getty Images/Getty Images)\n\nNel silenzio generale subito prima delle manifestazioni di massa di met\u00e0 agosto, la governatrice di Hong Kong, Carrie Lam, ha colto la palla al balzo per dar vita a un vero e proprio pacchetto di stimolo per l\u2019economia della provincia, una mossa che ricorda tremendamente il messaggio alla nazione di Emmanuel Macron, nel quale il presidente annunci\u00f2 misure di aiuto alle fasce pi\u00f9 deboli della popolazione per circa 11 miliardi di euro. Ovviamente, tutto in deficit. Ed ecco che Hong Kong, invece, con la scusa delle proteste che stanno cominciando a colpire duramente l\u2019economia interna, mette in campo 2 miliardi di dollari di pacchetto di stimolo, tagliando contemporaneamente l\u2019outlook sul Pil, oggi fissato fra 0% e 1% dal precedente 2%-3%. Il tutto senza far percepire troppo all\u2019esterno il reale problema: ovvero, le fughe di capitali e le perdite operative e reputazionali di Hong Kong come hub finanziario della Cina continentale. La scusa ufficiale \u00e8 quella delle proteste che rischiano, anche attraverso una contrazione dei consumi interni, di spedire in una spirale di recessione tecnica l\u2019economia. Quindi, come la Fed ultra-colomba auspicata da Donald Trump, meglio dar vita a interventi precauzionali e preventivi. E la puzza di manovra propagandistica si fa davvero forte, anche alla luce del dato di partenze verso Taiwan, quando leggendo il dettaglio delle misure previste, si nota che il grosso della spesa messa in preventivo sar\u00e0 focalizzata su un taglio netto dell\u2019aliquota sui redditi personali che interesser\u00e0 circa 1,4 milioni di persone, ovvero oltre un sesto dei cittadini totali di Hong Kong. Ma non basta. Perch\u00e9, sempre in perfetto stile Macron, Carrie Lan ha poi proposto ai manifestanti l\u2019apertura di un tavolo di confronto, prontamente respinta poich\u00e9 ritenuta non rispondente alle ciriticit\u00e0 reali. Esattamente, quanto avvenne dopo il lancio del cosiddetto Gran Dibattito Nazionale da parte dell\u2019inquilino dell\u2019Eliseo: sdegno iniziale, seguito per\u00f2 da una spaccatura del movimento fra chi decise di dare un\u2019opportunit\u00e0 al dialogo e l\u2019ala dura degli intransigenti. Risultato: alle Europee del 26 maggio, la tanto temuta lista dei \u201cGilet gialli\u201d nemmeno si pales\u00f2 sulle schede elettorali. Basti unire allo strumentale ramoscello d\u2019ulivo porto dalla governatrice Lam, la sempre crescente e strisciante repressione cinese del dissenso ed ecco che l\u2019ipotesi che il movimento di protesta perda energia e numeri non appare cos\u00ec peregrina.\n\nIn caso contrario, soprattutto se \u2013 come \u00e8 gi\u00e0 certa Pechino \u2013 il Dipartimento di Stato Usa soffier\u00e0 sul fuoco o offrir\u00e0 sostegno anche solo a livello mediatico e di pressione internazionale, sono pronti i mezzi blindati che da inizio agosto stazionano a Shenzhen. Un\u2019extrema ratio cui la Cina vorrebbe non dover essere obbligata ad arrivare ma almeno due variabili sembrano non poterla affatto togliere dal tavolo delle opzioni. Anzi. La prima fa riferimento alle gi\u00e0 citate fughe di capitali, le quali \u2013 come mostra questo grafico\n\nFonte: Wall Street Journal/TransferWise\n\n\u2013 stanno cominciando ad assumere dimensioni preoccupanti. E motivazioni ancora peggiori. Stando a dati di TransferWise, societ\u00e0 leader del money transfer con base a Londra, nel mese di agosto per ogni dollaro entrato ad Hong Kong, 2,64 hanno lasciato la ex colonia. Timore, ovviamente, di vedere intrappolati i propri risparmi in quella che potrebbe a breve diventare un\u2019area sotto diretta occupazione militare cinese, con conseguente imposizione di controlli sul capitale come nella Cina Mainland. Ma anche timore, se visto da Pechino, di un possibile effetto palla di neve che si trasforma in valanga. Se davvero, come pare, la guerra commerciale con gli Usa arriver\u00e0 a un livello di confronto pressoch\u00e9 totale, l\u2019unica arma a disposizione del Dragone per mitigare l\u2019effetto delle nuove tariffe sull\u2019export di beni resta l\u2019ulteriore svalutazione dello yuan sul dollaro, dopo il -13% gi\u00e0 registrato dal marzo scorso ad oggi. Ma questo porta con s\u00e9 il rischio di innescare una dinamo proprio alle fughe di capitali, poich\u00e9 nessuno vuole tenere in tasca una valuta entrata in spirale di svalutazione competitiva strutturale. Oltretutto, a fronte di un sistema bancario oberato di debiti e sofferenze, tanto che delle cinque banche pi\u00f9 esposte a liabiliities creditizie, tre sono gi\u00e0 state salvate e nazionalizzate emergenzialmente dallo scorso maggio (Baoshang Bank, Bank of Jinzhou e Hengfeng Bank).\n\nE non solo Hong Kong \u00e8 l\u2019hub finanziario per antonomasia della Cina, quindi il passaggio privilegiato a livello operativo per i capitali in fuga, anche il dato reputazionale potrebbe irradiarsi in negativo sull\u2019intero comparto azionario cinese, inviando shock sistemici di montante sfiducia verso indici gi\u00e0 in strutturale andamento di bolla.\n\nSeconda variabile, strettamente connessa alla prima, \u00e8 quella che viene mostrata in questo grafico:\n\nFonte: Bloomberg\n\nl\u2019indice Hang Seng di Hong Kong, in bear market ufficiale essendo calato di oltre il 20% dai massimi del primo trimestre 2018, oggi sta patendo anche un crollo letterale degli utili, una contrazione dell\u2019operating income da inizio anno del 19%, la peggior lettura dalla crisi finanziaria del 2008. E se Cathay Pacific \u00e8 ormai cronicamente in calo a causa delle proteste e The Hong Kong and China Gas Company comincia a risentire pesantemente di quello che viene definito \u201cun clima di business a livello locale che appare sempre pi\u00f9 costellato di sfide\u201d, a fare sensazione la scorsa settimana \u00e8 stato il tonfo di Shangri-La Asia, la catena di hotel di lusso, il cui titolo ha perso circa il 10% solo fra il 22 e il 23 agosto. E questi grafici\n\nFonte: Bloomberg\n\nFonte: Thomson Reuters\n\nmettono in prospettiva la seconda criticit\u00e0: il crollo del turismo a causa delle proteste e dei timori per la sicurezza, letto attraverso il proxy delle prenotazioni alberghiere. Una camera standard al Conrad Hotel di Hong Kong, controllato dalla catena Hilton Worldwide, oggi costa 149 dollari a notte, uno sconto di oltre il 40% rispetto al mese di giugno. Lo stesso, seppur con cali minori, vale per altre catene, come la britannica InterContinental Hotels Group che controlla Crowne Plaza e Holiday Inn o la Sun Hung Kai Properties, casamadre degli hotel Four Seasons.\n\nA detta di Yiu Si-wing, avvocato che rappresenta l\u2019ente facente capo al turismo dell\u2019ex colonia, il comparto si attende un calo del 50% delle revenues per l\u2019intero mese di agosto rispetto all\u2019anno scorso. Il tasso di riempimento delle camere d\u2019albergo nella prima met\u00e0 di quest\u2019anno a Hong Kong aveva toccato il 90%, mentre per la seconda met\u00e0 l\u2019attesa \u2013 ottimistica, a detta di qualcuno \u2013 \u00e8 di un 33%. Oltretutto con l\u201980% del turismo che fa riferimento a cittadini in arrivo dalla Cina continentale, stando a dati aeroportuali. Se per caso la paura e l\u2019indebolimento dello yuan dovessero proseguire ed esacerbarsi, la perla finanziaria e turistica della Cina rischia di sprofondare in piena crisi economica, oltre che nel caos sociale. E Pechino questo non pu\u00f2 permetterselo. Qualsiasi sia il prezzo da pagare. E far pagare.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1161628595-1024x683.jpg"}