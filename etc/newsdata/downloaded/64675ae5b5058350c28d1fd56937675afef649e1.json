{"pub": "businessinsider", "title": "Il grande salasso per superare il test d\u2019ingresso a Medicina: tra corsi, lezioni private, manuali, viaggi \u2018partono\u2019 migliaia di euro \u2013 Business Insider Italia", "url": "https://it.businessinsider.com/costo-corsi-preparazione-test-medicina-tassa-lezioni-private", "language": "", "published_at": "2019-09-01", "downloaded_at": "2019-09-02 07:23:58.460258+00:00", "text": "La preparazione \u00e8 faticosa, mesi intesi con la testa sui libri. Una lunga maratona, l\u2019ansia a mille. E ti giochi il sogno del camice bianco in poche ore di test a risposta multipla. Il tre settembre si avvicina e oltre 68 mila giovani proveranno ad accedere alla facolt\u00e0 di Medicina sostenendo l\u2019esame di ammissione. Il numero chiuso spaventa e per superare questo ostacolo chi pu\u00f2 non bada a spese. Tra manuali e corsi di preparazione, il salasso per gli studenti (e le loro famiglie) supera anche i 2 mila euro.\n\nPer l\u2019anno accademico 2019/2020, entreranno un candidato su sei. I posti a disposizione sono aumentati (11.568, rispetto ai 9.779 messi a bando nel 2018). Ma questo aspetto non solleva pi\u00f9 di tanto ragazzi e ragazze che provano (o ritentato) la selezione. C\u2019\u00e8 chi ha studiato da solo, chi si \u00e8 affidato ai corsi di preparazione organizzati dalle Universit\u00e0 pubbliche o dalle scuole private, chi ancora ha preso lezioni a domicilio. In ogni caso, tutti hanno dovuto fronteggiare diversi costi per preparasi al meglio al test d\u2019ingresso. \u201cI corsi intensivi a cui si partecipa durante l\u2019anno scolastico o nei mesi estivi possono richiedere da un minimo di 100 o 200 euro a un massimo di due o tremila euro\u201d, spiega a Business Insider Italia il dott. Pierino di Silverio, responsabile nazionale Anaao giovani. \u201cAlcuni sono organizzati da istituti pubblici, altri da enti privati. A cui bisogna aggiungere il costo di manuali ed eserciziari, in genere intorno ai 200 o 300 euro\u201c.\n\nUniversit\u00e0 La Sapienza, test d\u2019ingresso a Medicina \u2013 Agf\n\nIl conto \u00e8 presto fatto per chi ha la fortuna di vivere in una citt\u00e0 in cui \u00e8 presente una scuola o un\u2019universit\u00e0 che organizza corsi per superare lo sbarramento a Medicina. Le spese da affrontare invece aumentano per i giovani che devono spostarsi per frequentare le lezioni.\n\n\u201cHo fatto il test nel 2014, quell\u2019anno si sosteneva ad aprile. Vivevo in un paese della Calabria e l\u2019istituto pi\u00f9 vicino che preparava ai test era a Messina. Cos\u00ec durante le vacanze di Natale e tutti i week end, prendevo la macchina, poi il treno e infine il traghetto per andare in Sicilia\u201c, ci racconta Ilaria Reale, studentessa al terzo anno all\u2019Universit\u00e0 di Parma. \u201cDa l\u00ec prendevo taxi o altri mezzi per raggiungere la scuola\u201c, continua.\n\nIn questo modo la spesa lievitava sempre pi\u00f9:\n\n\u201cIl corso costava circa tremila euro e si accedeva dopo aver superato un test. Poi bisognava pagare oltre 100 euro per libri ed eserciziari, caldamente consigliati dalla scuola. Oltre all\u2019alloggio, perch\u00e9 nei giorni delle lezioni in aula dormivamo in una sorta di collegio\u201c.\n\nMeno oneroso economicamente il percorso seguito invece da Andrea Anastasi, alla fine del quinto anno dell\u2019Universit\u00e0 di Perugia.\n\n\u201cHo studiato durante il liceo scientifico, frequentando dei corsi intensivi di due mesi tra febbraio e marzo tenuti dalla facolt\u00e0 di Medicina di Perugia. Costavano circa 200 euro. Poi ho comprato i manuali, teoria ed esercizi pratici\u201c, ricorda, sottolineando come i cinque anni di superiori non bastano per essere pronti il giorno del test. \u201cMolti escono dalla scuola pubblica con tante lacune da colmare. E per farlo, si affidano a enti privati sborsando cifre considerevoli\u201c.\n\nUniversit\u00e0 La Sapienza, test d\u2019ingresso a Medicina \u2013 Agf\n\nLa situazione non cambia quando si decide di puntare sulle lezioni private con docenti universitari.\n\n\u201cIl tariffario in genere va da un minimo di 15 euro a un massimo di 30 euro all\u2019ora. Cos\u00ec la spesa per la famiglia pu\u00f2 oscillare dai 500 euro ai duemila euro\u201d, fa notare il dott. Pierino di Silverio. Che aggiunge: \u201cLa tassa per sostenere il test \u00e8 solo l\u2019ultima voce del conto da pagare, in media attorno ai 50 euro, ma varia da un minimo simbolico di 10 euro a un massimo di 100 euro a seconda dell\u2019Universit\u00e0. Nell\u2019anno accademico 2018/2019, solo la tassa di iscrizione al quiz ha generato un giro d\u2019affari di oltre 3 milioni di euro\u201c.\n\nPer il responsabile di Anaao giovani, il problema della preparazione al test di ingresso \u00e8 che manca una bibliografia nazionale a cui lo studente pu\u00f2 fare riferimento:\n\n\u201cLe indicazioni sono generiche, non c\u2019\u00e8 un programma ben definito. I candidati non hanno chiaro quali sono i libri migliori su cui studiare e gli argomenti da conoscere. Un fenomeno che favorisce il rischio di speculazione per le societ\u00e0 che organizzano questi corsi o stampano i manuali di preparazione\u201c, conclude.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL_2107670-1024x683.jpg"}