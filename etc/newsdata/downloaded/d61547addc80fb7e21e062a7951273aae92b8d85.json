{"pub": "businessinsider", "title": "\u2018Pecunia non olet\u2019: cos\u00ec l\u2019euroscettico Borghi ha lucrato sull\u2019errore strategico di Salvini e sulle mosse dell\u2019odiata Bce \u2013 Business Insider Italia", "url": "https://it.businessinsider.com/pecunia-non-olet-cosi-leuroscettico-borghi-ha-lucrato-sullerrore-strategico-di-salvini-e-sulle-mosse-dellodiata-bce", "language": "", "published_at": "2019-08-30", "downloaded_at": "2019-09-02 07:32:59.863834+00:00", "text": "A trenta secondi dall\u2019esplosione del Challenger, vende allo scoperto azioni della Nasa. Mister delicatezza. Cos\u00ec Marvin, il collega di Bud Fox in Wall Street, descriveva \u2013 non senza malcelata ammirazione \u2013 la spregiudicatezza negli affari del mitologico Gordon Gekko.\n\nA leggere alcuni commenti ai tweet dell\u2019onorevole Claudio Borghi riguardo il suo circa 25% di profitto su un trade legato a Btp italiani, comprati a fine settembre 2018 e venduti di fresco a un prezzo ben maggiore stante il crollo dello spread (v. grafico qui sotto), viene da chiedersi se il capolavoro di Oliver Stone non abbia un po\u2019 amplificato le percezioni di aggiotaggio e abuso di informazioni riservate nell\u2019opinione pubblica, rendendole ossessive.\n\nBloomberg\n\nSgombriamo infatti subito il campo da equivoci o mezze insinuazioni, come quelle avanzate al riguardo da Davide Serra nel su tweet di risposta a Claudio Borghi: l\u2019economista in quota Lega non ha compiuto alcun reato.\n\nBorghi un genio! Compra BTP quando rilascia interviste che Lega vuole Uscire da Euro per entrare nel Rublo e poi quando suo capo crea crisi di Governo e se ne va a casa vende i BTP che salgono di valore perch\u00e9 smette di dire bufale No Euro / Si Rubli. Medaglia all\u2019onore subito \u2014 Davide Serra \ud83c\uddea\ud83c\uddfa\ud83c\uddee\ud83c\uddf9\ud83c\uddec\ud83c\udde7 (@davidealgebris) August 29, 2019\n\nAnzi, paradossalmente, la sua scelta andrebbe utilizzata nelle universit\u00e0 come esempio di trade sui differenziali di rendimento legati a titoli di Stato.\n\nForse \u00e8 uscito un po\u2019 troppo presto, non fosse altro per l\u2019appuntamento del 12 settembre con il board Bce che potrebbe schiacciare ancora un po\u2019 il nostro spread in vista di nuovo stimolo. Ma la scelta \u00e8 stata impeccabile: compro a poco, monetizzo a valore massimo. E il decennale italiano che va in asta e prezza un rendimento inferiore all\u20191% \u00e8 materia da libri di storia. Quantomeno quella iniziata con l\u2019anno del Signore 2008, il primo dalla grande crisi.\n\nChiunque, avendo comprato Btp un anno fa, attorno a Ferragosto avrebbe messo in conto l\u2019ipotesi di vendere, lasciandosi tentare dal cashing out anticipato. E non per l\u2019editto di Sabaudia dell\u20198 agosto con cui l\u2019ex ministro Matteo Salvini apriva di fatto la crisi di governo, bens\u00ec proprio per l\u2019intervista di Olli Rehn al Wall Street Journal, nella quale preannunciava per la riunione settembrina dell\u2019Eurotower, provvedimenti espansivi ben oltre le attese. Era il chiaro segnale che la situazione stava deteriorando rapidamente nell\u2019eurozona, come testimoniato da ultimo dal dato del Pil tedesco del secondo trimestre.\n\nNon servivano informazioni riservate sulle mosse strategiche del Capitano per capire che Mario Draghi, prima di dire addio, avrebbe fatto ancora una volta whatever it takes. Ma se una testata come Bloomberg dedica al tuo fiuto per gli investimenti un articolo e anche un grafico ad hoc, significa che la cosa ha suscitato scalpore.\n\nSoprattutto quando si fa notare che il re degli euroscettici italiani avrebbe incamerato un bel profitto grazie alla cattiva scommessa del suo capo. Materia che, in realt\u00e0, non riguarda la Consob (la cui guida, da qualche mese, appare sonnacchiosa e distratta anche su argomenti ben pi\u00f9 seri, intenta com\u2019\u00e8 a polemizzare proprio con la Bce), come qualcuno invoca ma forse la credibilit\u00e0, politica prima che personale, di un uomo che \u00e8 tutt\u2019ora presidente della Commissione bilancio della Camera. Un uomo che rivendica l\u2019uscita dall\u2019euro, se sostenuta da una maggioranza qualificata di cittadini, come una buona opzione per l\u2019Italia e si avventura sul sentiero dei mini-Bot, ufficialmente per saldare i debiti della Pubblica Amministrazione ma, segretamente, magari come prodromo operativo di altro. Un uomo che parla di sovranit\u00e0, politica e monetaria del nostro Paese. Un uomo che, soprattutto, attacca ad ogni pi\u00e8 sospinto l\u2019Europa, quella delle banche e dei burocrati, quella della finanza e della speculazione. La stessa che avrebbe posto fine al governo Berlusconi nel 2011 e aperto la strada alla tecnocrazia europeista incarnata dal governo Monti. Non a caso oggi, a detta dell\u2019ex ministro Salvini, siamo di fronte al Monti-bis.\n\nSpeculazione: termine che deriva da specere, ovvero osservare. Ma, soprattutto, saper guardare oltre, pi\u00f9 avanti degli altri. Nulla di cui vergognarsi, se fatto senza abusare di posizioni o informazioni privilegiate o carpite in maniera illegale. Ma, altres\u00ec, un qualcosa che \u2013 al netto del conto titoli che ti fa sorridere \u2013 dovrebbe porti davanti al viso lo specchio immaginario della buona coscienza verso i tuoi elettori e sostenitori. Perch\u00e9 quei soldi, leciti e sacrosanti, il deputato della Repubblica al secolo Claudio Borghi, li ha fatti con una scommessa puramente speculativa resa possibile dalle mosse della maledetta Bce, banca centrale della a sua volta maledetta Europa che adotta il maledetto euro. Pi\u00f9 che uscire dall\u2019Ue brandendo il tricolore, Claudio Borghi vorrebbe solo entrare alla Jackson Steinem & Co. come Bud Fox, tornare al vecchio amore delle scommesse finanziarie. E\u2019 questo che non ha il coraggio di ammettere, vista l\u2019excusatio non petita del suo outing da speculatore patriottico su Twitter, in punta di ossimoro, quantomeno morale.\n\nQuasi un anno dopo ho venduto i Titoli di Stato che avevo comperato. Anche in questo caso non \u00e8 assolutamente un consiglio ma una semplice informazione che vi do in totale trasparenza. \u2014 Claudio Borghi A. (@borghi_claudio) August 28, 2019\n\nE\u2019 il vero volto del sovranismo ci\u00f2 che imbarazza, non la posizione di potere da cui si \u00e8 operato quel trade.", "description": "", "authors": [], "top_image": "https://cdn.gelestatic.it/businessinsider/it/2019/08/Imagoeconomica_1191085-1024x683.jpg"}