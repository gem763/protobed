{"pub": "businessinsider", "title": "L\u2019Amazzonia continua a bruciare: chi ci guadagna davvero dalla sua distruzione?", "url": "https://it.businessinsider.com/lamazzonia-continua-a-bruciare-chi-ci-guadagna-davvero-dalla-sua-distruzione", "language": "", "published_at": "2019-09-01", "downloaded_at": "2019-09-02 07:05:04.899783+00:00", "text": "Perch\u00e9 nessuno, in decenni che se ne parla, \u00e8 mai riuscito davvero a fermare la distruzione della foresta amazzonica? La domanda \u00e8 difficile, e se la pone il sito americano Vox. Che si d\u00e0 anche una risposta piuttosto semplice: nessuno vuole davvero salvare l\u2019Amazzonia perch\u00e9 la sua distruzione \u00e8 redditizia. E transeat che senza Amazzonia, nel mondo, rischia di diminuire drasticamente la disponibilit\u00e0 di ossigeno e la biodiversit\u00e0. L\u2019importante \u2013 sembra essere il motto degli speculatori, tacitamente (ma nemmeno poi troppo) benedetti dal presidente Jair Bolsonaro- \u00e8 guadagnare ora. All\u2019ossigeno penseranno i nostri nipoti.\n\n\u201cNonostante i rischi, ci sono enormi pressioni economiche dietro le fiamme- spiega Vox-. La stragrande maggioranza dei fuochi che bruciano in questo momento hanno origine dolosa\u201d. Le ragioni per cui, armati di una tanica di benzina e di un accendino, i disboscatori senza scrupoli si addentrano nella foresta per distruggere l\u2019habitat di migliaia di piante, animali e persino esseri umani, hanno a che fare con questioni squisitamente economiche.\n\nFoto JOAO LAET/AFP/Getty Images)\n\nLa prima, l\u2019agricoltura: il fuoco rende liberi da vegetazione (e dunque coltivabili) i terreni. Inoltre la cenere, si sa, \u00e8 un ottimo fertilizzante.Non solo: il Brasile \u00e8 anche il secondo maggior produttore di soia al mondo e circa l\u2019 80% di quella coltivata in Amazzonia viene utilizzata per l\u2019alimentazione degli animali. Con le recenti tariffe cinesi sui semi di soia statunitensi, la Cina ha aumentato il suo appetito per i semi di soia provenienti dal Brasile.\n\nLa seconda, l\u2019allevamento: il Brasile \u00e8 ora il pi\u00f9 grande esportatore di carne bovina al mondo. Nel 2018, queste esportazioni hanno generato 6,7 miliardi per l\u2019economia del paese. La terza: i giacimenti di oro, alluminio e petrolio. Secondo l\u2019 Amazon Georeferenced Socio-Environmental Information Network (RAISG), un gruppo di sorveglianza ambientale, il mining illegale \u00e8 salito a livelli senza precedenti e la continua domanda di legname ha anche stimolato il disboscamento illegale .La quarta: il tornaconto elettorale di Jair Bolsonaro.\n\nIl presidente brasiliano \u00e8 stato molto chiaro in campagna elettorale, dicendo che non avrebbe proseguito nelle politiche di tutela della foresta. E cos\u00ec ha fatto. Secondo i dati elborati da BBC, il tasso di distruzione delle foreste in Amazzonia \u00e8 aumentato da quando Bolsonaro \u00e8 entrato in carica lo scorso anno e i suo governo ha drasticamente ridotto la sua applicazione delle leggi ambientali (il Ministero dell\u2019Ambiente brasiliano ha emesso quasi il 30 percento in meno di multe quest\u2019anno rispetto allo stesso periodo dell\u2019anno scorso). Secondo il National Institute for Space Research (INPE) del Brasile, il tasso di deforestazione \u00e8 aumentato dell\u201988% nell\u2019ultimo anno, mentre il numero di incendi \u00e8 aumentato dell\u201984 % rispetto allo stesso periodo del 2018. Da gennaio, l\u2019Amazzonia brasiliana ha visto un aumento del 39% nell\u2019area perduta delle foreste rispetto allo stesso periodo dell\u2019anno scorso e, poich\u00e9 la stagione secca \u00e8 appena iniziata, gli incendi possono solo peggiorare.", "description": "", "authors": [], "top_image": "https://cdn.gelestatic.it/businessinsider/it/2019/08/amazzonia1-1024x683.jpg"}