{"pub": "businessinsider", "title": "Italia, anno 2050: pi\u00f9 pensionati che lavoratori. E sbarriamo le porte a chi ci pu\u00f2 dare una mano", "url": "https://it.businessinsider.com/piu-pensionati-che-lavoratori-invecchiamento-societa-italia-chiude-le-porte-ai-migranti-economici-lavoratori-stranieri", "language": "", "published_at": "2019-08-30", "downloaded_at": "2019-09-02 07:23:00.501088+00:00", "text": "In Italia non si fanno pi\u00f9 figli, la popolazione gradualmente invecchia. Con queste premesse, il destino del nostro paese potrebbe essere questo: nel 2050, ci saranno pi\u00f9 pensionati che lavoratori attivi. La previsione del Ocse getta un\u2019ombra cupa sulla nostra previdenza. Soprattutto quando si chiudono i canali legali di ingresso per gli stranieri in cerca di un impiego, che potrebbero dare un contributo importante al Pil e alle casse pubbliche, sorreggendo un sistema produttivo e pensionistico che tende a scricchiolare sempre pi\u00f9.\n\nTra tre decenni, il numero di anziani che dovranno essere sostenuti dai lavoratori aumenter\u00e0 del 40 per cento, si legge nel rapporto \u201cWorking Better with Age\u201d. A meno che le autorit\u00e0 nazionali non adottino alcune terapie per bloccare questa tendenza. L\u2019organizzazione per la cooperazione e lo sviluppo economico suggerisce ai governanti di promuovere maggiori opportunit\u00e0 professionali in et\u00e0 avanzata, per garantire la sostenibilit\u00e0 delle finanze pubbliche. In che modo? Riducendo il divario di genere e incoraggiando le persone pi\u00f9 anziane ad andare pi\u00f9 tardi in pensione. Ma anche migliorando la qualit\u00e0 del lavoro, visto che cattive condizioni in giovane et\u00e0 possono comportare problemi di salute e quindi pensionamento anticipato quando si superano i 50 anni.\n\nOperai al lavoro in fabbrica \u2013 AFP/Getty Images\n\nIn questo contesto, un ruolo importante \u00e8 svolto dai lavoratori stranieri. Che nel nostro Paese fanno impresa, pagano le tasse, versano i contributi. E sono ormai un pilastro insostituibile della nostra economia. \u201cNel prossimo futuro, gli effetti dell\u2019invecchiamento demografico in corso saranno ancora pi\u00f9 visibili. Da un lato, ci sar\u00e0 sempre pi\u00f9 bisogno di lavoro manuale, come assistenza agli anziani. E dall\u2019altro, ci saranno sempre meno persone disposte a farlo\u201d, spiega a Business Insider Italia Enrico Di Pasquale, ricercatore esperto di immigrazione per la Fondazione Leone Moressa.\n\nIn un articolo pubblicato su La Voce e scritto con Andrea Stuppini e Chiara Tronchin, Di Pasquale cita uno studio Excelsior di Unioncamere, secondo cui \u201ctra il 2019 e il 2023 il mercato del lavoro italiano avr\u00e0 bisogno di un numero di occupati compreso tra i 2,5 e i 3,2 milioni\u201d. Almeno il 12 per cento di questi sar\u00e0 costituito da professioni non qualificate, sottolinea il ricercatore, precisando che il 17 per cento sar\u00e0 assorbito da manifattura ed edilizia, comparti caratterizzati da forte presenza straniera. \u201cConsiderate le esigenze produttive nazionali e l\u2019invecchiamento della popolazione, bisognerebbe favorire l\u2019ingresso dei lavoratori stranieri qui da noi, non ostacolarlo\u201d, ci spiega l\u2019esperto. In effetti, mentre molti paesi europei aprono le porte ai migranti economici, utili per famiglie e imprese, l\u2019Italia le chiude.\n\nUn lavoratore immigrato impiegato nel settore agricolo \u2013 Sandy Huffaker/Getty Images\n\nImpegnato a bloccare gli sbarchi e a respingere le navi nel mediterraneo, il governo sta perdendo tante risorse provenienti dall\u2019estero. Addirittura, i paesi di Visegrad, che in quanto a retorica anti stranieri non sono da meno alla Lega di Salvini, \u201csono tra i pi\u00f9 attivi ad attrarre migranti economici\u201d, ricorda Enrico Di Pasquale. Polonia, Ungheria, Slovacchia e Repubblica Ceca nel 2018 hanno rilasciato il 60 per cento di tutti i permessi di soggiorno europei per motivi di lavoro, consentendo l\u2019ingresso a quasi 700 mila cittadini non comunitari. \u201cMentre facevamo la voce grossa nel Mediterraneo, perdevamo l\u2019altro pezzo di immigrazione, quella che serve all\u2019economia. E gli altri stati europei ne hanno approfittato, consapevoli del bisogno di forza lavoro straniera\u201d, fa notare il ricercatore. Che spiega: \u201cI paesi dell\u2019Est sono stati caratterizzati da una forte emigrazione verso i pi\u00f9 ricchi paesi occidentali. E ora hanno bisogno di lavoratori dai paesi vicini per supplire la loro mancanza di risorse umane. Ad esempio, la Polonia li cerca in Ucraina e Moldavia, dagli stati orientali non comunitari\u201d.\n\nDiversamente in Italia, nel 2018 sono stati rilasciati meno di 14 mila permessi per motivi di lavoro, l\u20191,2 per cento del totale europeo. In relazione alla popolazione residente, si tratta di appena 0,23 ingressi ogni mille abitanti. \u201cSiamo maglia nera in Europa\u201d, commenta Di Pasquale, che nel suo studio ricorda come \u201cil 40,5 per cento \u00e8 costituito da lavoratori stagionali e solo il 10,6 per cento \u00e8 dato da mansioni altamente qualificate (ricercatori, lavoratori altamente qualificati, Blue card)\u201d.\n\nPrimi permessi per lavoro nei paesi Ue ogni mille abitanti (2018) \u2013 La Voce/Fondazione Leone Moressa\n\nQuesta situazione per\u00f2 non riguarda solo il 2018, va avanti ormai da quasi dieci anni, quando gli ingressi regolari in Italia hanno cominciato a ridursi: \u201cL\u2019ultimo decreto flussi consistente \u2013 che stabilisce quanti stranieri non comunitari possono entrare nel nostro paese per motivi di lavoro \u2013 \u00e8 stato fatto dal governo Berlusconi\u201c, precisa l\u2019esperto: fino al 2010, i nuovi permessi superavano i 500 mila, con una quota preponderante legata a motivi di lavoro. A partire dal 2011 cominciano a calare, e la voce relativa ai migranti economici \u00e8 quella che si \u00e8 ridotta di pi\u00f9.\n\nPermessi di soggiorno rilasciati in Italia per motivo del permesso (2009-2018)\n\nLa riduzione dei flussi legali ha finito per incentivare gli ingressi irregolari: molte persone arrivate per mare erano migranti economici, costrette poi ad accettare lavori malpagati e in nero, nell\u2019agricoltura e manifattura. Una dinamica che rovina le loro vite e assesta un brutto colpo alla nostra economia.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1151828008-1024x683.jpg"}