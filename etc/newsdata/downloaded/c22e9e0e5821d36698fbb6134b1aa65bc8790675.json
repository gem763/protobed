{"pub": "businessinsider", "title": "Il flop dei pacchetti di sigarette \u2018horror\u2019 e la scelta di non informarsi per vivere meglio \u2013 Business Insider Italia", "url": "https://it.businessinsider.com/le-immagini-horror-sui-pacchetti-di-sigarette-non-hanno-fatto-calare-le-vendite-ecco-perche", "language": "", "published_at": "2019-08-30", "downloaded_at": "2019-09-02 07:13:49.882365+00:00", "text": "* Economista, per molti anni Dirigente nel settore delle operazioni finanziarie del Tesoro\n\nEntri in tabaccheria, e ti metti in fila dietro un signore che si \u00e8 fatto mettere sul banco dieci pacchetti di sigarette della stessa marca e sta osservando le foto riprodotte su ogni pacchetto. \u201cDunque, vediamo\u2026\u201d, dice, \u201cIl polmone bucato assolutamente no. No anche i denti corrosi\u2026.Il ragazzo disperato nel letto perch\u00e9 \u00e8 impotente gi\u00e0 \u00e8 meglio, per\u00f2 certo non \u00e8 il massimo\u2026 ecco, forse l\u2019occhio. Prendo questo con l\u2019occhio!\u201c. Sullo stesso banco, in bella evidenza, troneggiano inoltre almeno cinque linee diverse di coprisigarette, astucci in plastica (o, per i pi\u00f9 raffinati, in pelle) con i disegni pi\u00f9 diversi all\u2019interno dei quali nascondere il pacchetto sfregiato dalle immagini shock.\n\nE\u2019 una scena che si ripete spesso da pi\u00f9 di un anno, da quando anche l\u2019Italia, per uniformarsi a una direttiva europea del 2014, ha introdotto l\u2019obbligo di riprodurre sul 65 % della superficie del pacchetto immagini estreme esplicative dei danni del fumo.\n\nVi \u00e8 stato chi ha evidenziato l\u2019inaccettabilit\u00e0 di un approccio che sembra ispirato al principio \u201cbotte piena e moglie ubriaca\u201d, dato che lo stato continua comunque a incassare miliardi dalla tassazione sul tabacco.\n\nA noi interessa tuttavia soffermarci su un aspetto diverso, ossia su quale sia il possibile effetto della campagna \u201chorror\u201d e su quali siano i meccanismi comportamentali che ne vengono attivati.\n\nOvviamente, non ci sono dati specifici sull\u2019effetto. Quello che sappiamo (ricerca Doxa presentata in occasione della Giornata Mondiale senza tabacco il 31 maggio) per\u00f2 \u00e8 che i fumatori sono in leggero aumento (11,7 milioni mentre erano 11,5 milioni nel 2016 e circa 11 nel 2015) soprattutto a causa dell\u2019enorme aumento del fumo tra le donne, che ha pi\u00f9 che compensato la diminuzione registrata per gli uomini.\n\nUn flop, dunque? Sicuramente non un grande successo.\n\nUna sfida\n\nE i motivi possono essere diversi.\n\nNel suo bestseller Neuromarketing , Martin Lindstrom riporta i risultati di un test di risonanza magnetica funzionale effettuato su migliaia di volontari in Usa, Regno Unito, Germania, Giappone e Cina. La risonanza accerta come determinate aree del cervello rispondono a diversi stimoli (olfattivi, visivi, ecc.).\n\nNel caso di pacchetti di sigarette pur deturpati da immagini horror, il risultato \u00e8 stato opposto a quello che ci si aspettava.\n\nSi attivava infatti l\u2019area denominata nucleus accumbens, quella che entra in funzione in corrispondenza di un desiderio. Voglia di fumare, nel caso specifico.\n\nE\u2019 certo una tesi estrema. Un\u2019interpretazione pi\u00f9 moderata del perch\u00e9 la campagna horror sia sostanzialmente inefficace ha a che vedere con la reazione emotiva del fumatore di fronte alle immagini sui pacchetti.\n\nIl fumatore sa gi\u00e0 che il fumo fa male, e le immagini , lungi quindi dall\u2019essere informative, producono principalmente un senso di fastidio. A quel punto l\u2019aspetto saliente diventa quello, che possiede anche caratteristiche ludiche, della sfida rispetto a chi vuole deliberatamente infastidirti.\n\nLa strategia minimale sar\u00e0 quindi quella di ridurre il pi\u00f9 possibile il fastidio, o attraverso la scelta del pacchetto (l\u2019occhio piuttosto che il polmone bucato) o azzerando l\u2019effetto delle immagini nascondendo il pacchetto in una custodia.\n\nNon solo fumo\n\nIn realt\u00e0 gli struzzi non nascondono la testa nella sabbia: questo \u00e8 un fotomontaggio. AGF\n\nMa non si tratta solo del fumo. Lo stesso meccanismo comportamentale di carattere difensivo (information avoidance) viene infatti attivato tutte le volte che preferiamo non informarci o non approfondire certe tematiche perch\u00e9 temiamo che possano essere messe in discussione le nostre certezze o confermati i nostri timori. Il meccanismo \u00e8 guidato da quelli che si chiamano \u201d fattori edonistici\u201d , quali il desiderio di ridurre l\u2019ansia, di evitare rimpianti o di rimanere comunque ottimisti. Ma pu\u00f2 anche rispondere a motivazioni \u201cstrategiche\u201d ( prima di sostenere un esame universitario possiamo scegliere di non raccogliere informazioni sui commissari d\u2019esame, perch\u00e9 scoprire che alcuni commissari sono di manica larga potrebbe portarci a non prepararci al massimo).\n\nUna ricerca appena uscita (R. Golman, D. Hagmann, G.Loweinstein, Information avoidance, Journal of Economic Literature, 2017) illustra l\u2019estremamente ricca casistica di situazioni nelle quali preferiamo non informarci, anche quando l\u2019informazione \u00e8 gratuita e liberamente accessibile.\n\nGli esempi sono tantissimi.\n\nIn campo finanziario, \u00e8 ad esempio dimostrato che le persone che usufruiscono dei servizi di banca online controllano molto spesso il valore dei propri investimenti quando il mercato tira, e lo fanno invece con frequenza molto inferiore o addirittura si astengono in presenza di tendenze generali al ribasso.\n\nIn campo sanitario, c\u2019\u00e8 solo l\u2019imbarazzo della scelta. Avete una storia familiare di malattie cardiovascolari e vi hanno detto che sarebbe possibile conoscere le probabilit\u00e0 di ammalarvi? Vi guardate bene dal fare gli appositi test medici.\n\nE naturalmente, rifuggire dall\u2019informazione \u00e8 una scelta che si fa anche in campo sentimentale. Avete il vago sospetto che il partner, con il quale state peraltro benissimo, vi stia tradendo? Molto meglio non investigare troppo, perch\u00e9 i risultati dell\u2019investigazione potrebbero essere tali da costringervi a troncare un rapporto fantastico!\n\nNon \u00e8 tuttavia sempre possibile evitare di ricevere informazioni sgradite, ma esistono metodi di parziale neutralizzazione dell\u2019informazione. Immaginate ad esempio di avere appena prenotato le vacanze ad Istanbul per tutta la famiglia. Arriva l\u2019ora di cena e, mentre siete a tavola con moglie e figli con la tv accesa, il telegiornale d\u00e0 come notizia di apertura un attentato a Istanbul che ha causato morti e feriti, ed \u00e8 qualcosa che non vorreste sentire. Che fare? La prima possibilit\u00e0 \u00e8 quella di parlare sopra la notizia (\u201cSapete cosa mi \u00e8 successo oggi al lavoro? Non ci crederete mai!\u201d). Una seconda possibilit\u00e0 \u00e8 quella di distorcere il significato della notizia in modo da renderla inoffensiva (\u201cL\u2019attentato? Ah s\u00ec, ma \u00e8 stato contro i military,i turisti non li toccano.\u201d). L\u2019ultima via di fuga \u00e8 infine rappresentata dal cercare di dimenticare la notizia al pi\u00f9 presto.\n\nUna cosa \u00e8 certa. Bombardare le persone, sia pure a fini educativi, con informazioni dalle implicazioni sgradevoli che le persone hanno gi\u00e0 e che non vorrebbero quindi fossero ripetute, genera nella maggior parte dei casi l\u2019effetto opposto a quello desiderato.\n\nA proposito: quanto costava quel coprisigarette carino che vendono dal tabaccaio sotto casa?", "description": "Le immagini shock sui pacchetti di sigarette non hanno fatto calare le vendite, anzi. La scelta di non informarsi per vivere meglio", "authors": ["Fabrizio Ghisellini"], "top_image": "https://cdn.gelestatic.it/businessinsider/it/2017/06/GettyImages-630583724-1024x682.jpg"}