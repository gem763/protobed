{"pub": "businessinsider", "title": "Anche l\u2019Africa \u00e8 in fiamme (e brucia da met\u00e0 luglio), ma nessuno ne parla", "url": "https://it.businessinsider.com/anche-lafrica-e-in-fiamme-e-brucia-da-meta-luglio-ma-nessuno-ne-parla", "language": "", "published_at": "2019-08-26", "downloaded_at": "2019-09-02 07:03:27.710653+00:00", "text": "Brucia l\u2019Amazzonia e lo sappiamo ormai tutti. Ma ci\u00f2 che abbiamo ignorato fino a oggi \u00e8 che anche l\u2019Africa \u00e8 in fiamme. E da pi\u00f9 tempo. Congo e Angola, infatti, sono interessati da vasti incendi almeno da met\u00e0 luglio. I peggiori incendi degli ultimi 15 anni, dicono gli esperti. Una catastrofe rimasta a lungo sotto traccia, a differenza di quella brasiliana, e che forse ora, spinta dai fuochi amazzonici, arriva al centro del dibattito politico. Questa animazione creata dalle foto satellitari della NASA evidenzia come il fumo sul continente africano sia visibile da molti giorni prima rispetto a quello prodotto dagli incendi in Amazzonia. Una tragedia dimenticata, fino a oggi: \u201cSeguiamo con molta attenzione quello che sta succedendo in Africa \u2013 ha detto al G7 il presidente della Repubblica francese, Emmanuel Macron, \u2013 e abbiamo avuto uno scambio con l\u2019Unione africana e altri Paesi. La foresta brucia anche in Africa, in Congo. Stiamo esaminando la possibilit\u00e0 di lanciare un\u2019iniziativa similare (a quella proposta per il Brasile, ndr) in Africa\u201d.\n\nIl fumo sul continente africano fotografato il 25 agosto 2019, Foto https://worldview.earthdata.nasa.gov/\n\nTra Gioved\u00ec e venerd\u00ec scorsi, per esempio, l\u2019Angola ha registrato 6902 incendi, la Repubblica Democratica del Congo 3395, mentre il Brasile \u201csolo\u201d 2127. Anche stando alle rilevazioni di Copernicus (il programma europeo di osservazione della Terra) attualmente \u00e8 la regione centrafricana a registrare la maggior parte di incendi di biomasse nel mondo.\n\nGli incendi nell\u2019Africa sub-sahariana rappresentano circa il 70% dell\u2019area bruciata di tutto il mondo e la causa di questi incendi, come per l\u2019Amazzonia, \u00e8 riconducibile alle attivit\u00e0 agricole e zootecniche, in particolare all\u2019utilizzo della tecnica \u2018taglia e brucia\u2019 con gli agricoltori centrafricani che utilizzano il fuoco per ripulire vaste distese di foreste o savane, rigenerare pascoli e bruciare gli scarti delle terre coltivate per prepararsi alla prossima stagione.", "description": "", "authors": [], "top_image": "https://cdn.gelestatic.it/businessinsider/it/2019/08/Nasa-Fire-Information-for-Resource-Menagement-System-1024x534.jpg"}