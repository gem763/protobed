{"pub": "businessinsider", "title": "L\u2019uomo ha perso la coda, ma \u00e8 utile per molte cose. Ecco perch\u00e9 \u00e8 in arrivo quella robotica", "url": "https://it.businessinsider.com/luomo-ha-perso-la-coda-ma-e-utile-per-molte-cose-ecco-perche-e-in-arrivo-quella-robotica", "language": "", "published_at": "2019-09-02", "downloaded_at": "2019-09-02 07:13:09.009997+00:00", "text": "Per la maggior parte degli animali la coda \u00e8 un elemento importante. Fornisce la spinta per muoversi nei pesci e in altri animali marini, serve per arrampicarsi sugli alberi, come nelle scimmie e nell\u2019opossum, o per mantenere l\u2019equilibrio, come nei gatti ma anche nei canguri. Serve anche come mezzo di comunicazione sociale come nei cani.\n\nE in alcuni casi diventa un\u2019arma dotata di corazza e di veleno, come negli scorpioni.\n\nNoi non l\u2019abbiamo. L\u2019abbiamo persa quando ci siamo allontanati dalle scimmie diventando australopitechi, che vivevano nella savana 5 milioni di anni fa, e poi umani.\n\nUn gruppo di ricercatori della Keio University in Giappone, ha per\u00f2 trovato il modo di permetterci di recuperare questa mancanza. Hanno infatti messo a punto una coda robotica che potrebbe aiutarci a bilanciare meglio il nostro peso. Per esempio potrebbe sostituirsi al bastone da passeggio o alle stampelle, per chi non riesce a camminare.\n\nIl prototipo, chiamato Arque, si rivelerebbe utile anche per chi deve sollevare pesi molto pesanti, perch\u00e9 farebbe da contrappeso limitando lo sforzo della schiena. Il design \u00e8 ispirato alla coda dei cavallucci marini, resistente abbastanza per evitare i predatori, ma flessibile tanto da potersi aggrappare ai coralli. E\u2019 composta da una serie di giunture, in pratica delle vertebre, che si trovano all\u2019interno di una struttura a molla che pu\u00f2 gestire forze di taglio e tangenziali dovute agli spostamenti. Sono stati installati anche dei muscoli artificiali che permettono il movimento.\n\nLa coda \u00e8 un appendice posta alla fine del corpo, che deve essere flessibile e distinta. Nell\u2019uomo corrisponde al nostro osso sacro e al coccige, le vestigia, ovvero ci\u00f2 che rimane, di ci\u00f2 che avevano anche i nostri diretti antenati. E siamo ancora cos\u00ec imparentati con loro che i nostri embrioni nascono proprio con una appendice che misura un sesto della loro lunghezza. Appare intorno alla quinta settimana di gestazione e scompare alla settima. Una presenza fugace, ma non per tutti. Negli ultimi dieci anni sono nati sette bambini che avevano una coda. Uno dei pi\u00f9 famosi \u00e8 un ragazzo indiano che, proprio per questa sua anomalia, \u00e8 stato considerato un dio hindu, l\u2019uomo scimmia Hanuman, la perfezione del maestro di yoga. La sua coda era lunga 18 centimetri e non gli permetteva di dormire bene. Compiuti 18 anni, si \u00e8 stancato di ricevere devoti e, nel 2016, ha deciso di farsela rimuovere con un semplice intervento chirurgico.\n\nNel caso della coda robotica il problema non si pone: si indossa e si toglie quando si vuole. Funziona come un esoscheletro, simile a quelli usati anche per aiutare disabili che non riescono a muoversi o come armatura potenziante per i soldati. E interagisce anche con i nostri muscoli bilanciandone la forza.\n\nDovremmo per\u00f2 domandarci perch\u00e9 inserire di nuovo qualcosa che evidentemente \u00e8 andato perso perch\u00e9 ci siamo evoluti. Lo abbiamo fatto quando abbiamo imparato a camminare agilmente, ma anche perch\u00e9 abbiamo introdotto metodi pi\u00f9 sofisticati per controllare il nostro corpo. Come sacculo e utricolo, gli organi che si trovano nell\u2019orecchio interno che hanno proprio la funzione di inviare ai nuclei vestibolari del cervello informazioni sul movimento. Ma anche il cervelletto, che integra le sensazioni per renderci armonici e controllati. O l\u2019arco piantare che permette l\u2019articolazione precisa dei nostri piedi. E poich\u00e9 ogni parte in pi\u00f9 consuma energia, necessaria per fabbricarla e per mantenerla, ne abbiamo fatto a meno, risparmiando calorie che sono andate per esempio a sviluppare il nostro cervello.\n\nArque pu\u00f2 essere adattato a ogni tipo di corpo, aggiungendo o togliendo le vertebre modulari di cui \u00e8 composto. E possono essere aggiunti anche dei piccoli pesi per bilanciare la taglia di chi lo indossa. L\u2019unico problema, per ora, \u00e8 proprio la struttura idraulica che la controlla, attaccata a un sistema idraulico che produce aria pressurizzata e che muove i muscoli e le permettono di contrarsi e allungarsi. I cavi formano un\u2019altra coda, che lega alla macchina. In pratica non \u00e8 del tutto mobile e non si pu\u00f2 andare lontano. Gli studiosi sperano per\u00f2 di poterne presto fare a meno e rendere il robot pi\u00f9 accettabile e utilizzabile anche nella vita quotidiana.", "description": "", "authors": [], "top_image": "https://cdn.gelestatic.it/businessinsider/it/2019/08/XXCUCNtFki4cLpGY.jpg"}