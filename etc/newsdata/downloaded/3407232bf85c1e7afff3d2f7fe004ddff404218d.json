{"pub": "businessinsider", "title": "La zattera di pietra. L\u2019incredibile isola grande come Milano che naviga nel Pacifico: \u00e8 di pomice e potrebbe salvare la barriera corallina \u2013 Business Insider Italia", "url": "https://it.businessinsider.com/la-zattera-di-pietra-lincredibile-isola-grande-come-milano-che-naviga-nel-pacifico-e-fatta-di-pomice", "language": "", "published_at": "2019-08-28", "downloaded_at": "2019-09-02 07:35:17.218339+00:00", "text": "Un\u2019isola grande 20 mila campi di calcio, vale a dire circa come la citt\u00e0 di Milano, sta andando alla deriva nell\u2019Oceano Pacifico, diretta verso le coste meridionali dell\u2019Australia. Si muove perch\u00e9 galleggia: \u00e8 composta infatti da pietra pomice e si comporta come un iceberg, con circa il 90 percento sommerso e il 10 per cento sopra la superficie dell\u2019acqua. I vulcanologi dello Smithsonian Institute ritengono stata molto probabilmente prodotta dall\u2019eruzione di un vulcano senza nome che si trova nei pressi dell\u2019arcipelago delle Tonga, a 18.325 gradi sud, e174.365 gradi a ovest, avvenuta il 7 agosto scorso. Il cratere \u00e8 una formazione sottomarina che si trova a 40 metri di profondit\u00e0 ed erutta magma ad alto contenuto di silice. L\u2019ultima volta che era entrato in attivit\u00e0 risale al 2001.\n\nLa pomice \u00e8 un materiale leggero, ricco di bolle d\u2019aria, che viene prodotto quando la lava si raffredda velocemente e perde gas, per esempio quando viene a contatto con l\u2019acqua marina.\n\nE\u2019 stata scoperta da un gruppo di velisti che si sono trovati a navigarci sopra. Non era visibile e l\u2019unico avvertimento era un distinto odore di zolfo. Le immagini satellitari hanno poi confermato la gigantesca formazione.\n\nUn\u2019immagine fatta dai velisti che hanno scoperto l\u2019isola.\n\nSi tratta di oltre un miliardo di miliardi di frammenti che fluttuano insieme. Per ora stanno andando verso le isole Fiji, la Nuova Caledonia e Vanuatu, a una velocit\u00e0 che va da 10 a 30 chilometri al giorno. Ma la loro velocit\u00e0 e la direzione dipendono dalle correnti superficiali, dalle onde e dal vento. Potrebbero anche raggiungere le coste australiane, ma ci vorr\u00e0 del tempo: circa un anno. In ogni caso nel tempo si romperanno e si disperderanno. Non sono previsti dunque grossi problemi. Anzi.\n\nLa pomice per ora \u00e8 solo roccia e ha un colore giallo grigio. Potrebbe per\u00f2 nei prossimi mesi cambiare aspetto. Verr\u00e0 infatti sicuramente colonizzata dagli organismi marini che vi troveranno un rifugio o anche un mezzo per andare migliaia di chilometri pi\u00f9 lontano senza fare fatica. Nel tempo verr\u00e0 quindi ricoperta da batteri, alghe, cirripedi, granchi , anemoni, molluschi vermi e coralli che trasformeranno il suo colore in verde-marrone.\n\nPotrebbe anche essere molto utile per la barriera corallina, visto che attraverser\u00e0 anche la parte orientale del Mar del corallo, dove si trova la pi\u00f9 grande barriera del mondo. Con il suo carico di esseri viventi e materiale organico, andr\u00e0 ad aiutare i coralli che stanno soffrendo per il cambiamento climatico, e potrebbe fare in modo che si riprendano. Nel 2016 e 2017, le onde di calore causate dal riscaldamento globale hanno ucciso oltre la met\u00e0 della Grande barriera e hanno provocato uno sbiancamento diffuso. Il fenomeno \u00e8 dovuto al fatto che quando la temperatura aumenta di due gradi, il corallo espelle l\u2019alga con la quale \u00e8 in simbiosi e gli fornisce il cibo grazie alla fotosintesi. Diventa bianco e alla fine muore. Ma i nuovi coralli che hanno viaggiato con la pomice potrebbero portare nuova linfa vitale.\n\nCerto sar\u00e0 un piccolo aiuto: la barriera \u00e8 grande 2 mila volte l\u2019isola galleggiante. Secondo Scott Bryan, geologo della Queensland University of Technology, se anche solo l\u20191 per cento arrivasse, sarebbe comunque una cosa positiva. Non sarebbe la prima volta: grandi quantit\u00e0 di pomice si trovano periodicamente negli oceani ed \u00e8 gi\u00e0 stato notato che possono servire per colonizzare nuove aree.\n\nI coralli che hanno viaggiato, potranno dunque rimpolpare le popolazioni locali. Se anche non abbandonassero la loro nuova casa, prima o poi si riprodurrebbero liberando nuove larve, e queste potrebbero andare ad abitare stabilmente nel Reef. In ogni caso, prima o poi, la pomice si riempir\u00e0 di acqua, affonder\u00e0, raggiunger\u00e0 il fondale e piante e animali potranno continuare a crescere nella nuova situazione.\n\nEcco il video fatto dai velisti:", "description": "", "authors": [], "top_image": "https://cdn.gelestatic.it/businessinsider/it/2019/08/nasa-earth-observatory-1024x582.jpg"}