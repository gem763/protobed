{"pub": "businessinsider", "title": "Abuso di posizione dominante: l\u2019Agcm bastona Fs per il contratto ferroviario del Veneto. Sotto accusa il ruolo di Rfi", "url": "https://it.businessinsider.com/abuso-di-posizione-dominante-lagcm-bastona-fs-per-il-contratto-ferroviario-del-veneto-sotto-accusa-il-ruolo-non-super-partes-giocato-da-rfi", "language": "", "published_at": "2019-08-28", "downloaded_at": "2019-09-02 09:06:02.367840+00:00", "text": "Da: \u201cSono inferocito per il servizio offerto ai pendolari veneti, adiremo le vie legali contro Trenitalia, annulleremo il Contratto di servizio e faremo una gara europea\u201d, a: \u201cabbiamo deciso di riassegnare senza gara il Contratto di servizio dal valore di 4,5 miliardi a Trenitalia per i prossimi 15 anni\u201d, il passo sembra piuttosto lungo. Eppure il presidente della Regione Veneto, il leghista Luca Zaia, l\u2019ha fatto con una certa scioltezza. Una \u201cconversione\u201d che ha stupito molti, ma che per il Garante della concorrenza e il mercato ha una spiegazione assai chiara: \u201cabuso di posizione dominante\u201d.\n\nCon una delibera giunta in pieno agosto, infatti, l\u2019Agcm ha condannato la holding Ferrovie dello Stato S.p.A., e le sue controllate, Rete Ferroviaria Italiana S.p.A. e Trenitalia S.p.A., alla sanzione (simbolica) di 1000 euro di multa. Ma soprattutto, ha intimato alle tre societ\u00e0 di rispettare gli \u201cobblighi di separazione e indipendenza tra l\u2019attivit\u00e0 di gestione della rete e quella di offerta dei servizi ferroviari sanciti dalla normativa nazionale e comunitaria in materia\u201d.\n\nSecondo l\u2019Agcm, se Rfi \u2013 che detiene il monopolio legale della gestione rete \u2013 non avesse accettato di elettrificare alcune linee venete \u2013 l\u2019anello di Belluno \u2013, Trenitalia non avrebbe ottenuto il ricco contratto di servizio per il periodo massimo consentito dalla normativa comunitaria, e si sarebbe svolta la gara competitiva inizialmente prevista dalla Regione. Un affidamento assolutamente lecito, sotto il profilo della norma, ma che ha un vulnus sotto quello della libert\u00e0 di concorrenza.\n\nIl presidente della Regione Veneto, Luca Zaia. imagoeconomica\n\nIn sintesi la storia \u00e8 questa:\n\na fine 2013, insoddisfatto del servizio di Trenitalia, Zaia disdetta il contratto manifestando la volont\u00e0 di indire una gara internazionale e pubblica un bando;\n\nmanifestando la volont\u00e0 di indire una gara internazionale e pubblica un bando; il 1\u00b0 dicembre 2015, \u201cnelle more del completamento della procedura di gara nonch\u00e9 dell\u2019avvio dei servizi da parte dell\u2019aggiudicatario (sia che esso sia nuovo, ovvero si confermi l\u2019attuale)\u201d, proroga il contratto ancora vigente con Trenitalia fino al 2023, ma confermando la gara in arrivo.\n\ncon Trenitalia fino al 2023, ma confermando la gara in arrivo. Otto mesi dopo, disdetta anche la proroga, e prolunga il contratto solo fino al 1\u00b0 agosto 2016 ;\n\n; L\u201911 gennaio 2018, infine, la giunta Zaia approva l\u2019affidamento del contratto a Trenitalia per 15 anni.\n\nMa come si passa da una gara ormai indetta a un affidamento diretto? Per capire, dobbiamo tornare al 9 marzo 2016, quando l\u2019allora assessore regionale ai Trasporti, Elisa de Berti, e l\u2019allora Ad di Fsi, Renato Mazzoncini, si incontrano a un tavolo tecnico. Da l\u00ec la musica cambia: inizia infatti una fitta contrattazione culminata con la sottoscrizione del contratto quindicennale. Cosa avviene a quel tavolo? Secondo l\u2019Agcm un baratto: se Trenitalia otterr\u00e0 ancora il contratto, Rfi elettrificher\u00e0 l\u2019anello ferroviario di Belluno.\n\nUno scambio neanche nascosto, nonostante le regole comunitarie, tanto che il 1\u00b0 ottobre 2016 l\u2019assessore De Berti \u2013 imprudentemente \u2013 rilascia un comunicato stampa che lo racconta: \u201cgi\u00e0 in aprile nel corso di un incontro con l\u2019AD di Ferrovie dello Stato Mazzoncini, [\u2026], \u00e8 stato chiaramente detto che l\u2019elettrificazione del cosiddetto anello basso \u00e8 fattibile senza problemi a fronte di un miglioramento del Contratto di servizio con Trenitalia che ne giustifichi l\u2019investimento. Detto e fatto ci siamo subito attivati per trasformare il contratto in essere (sei anni pi\u00f9 tre) in dieci anni pi\u00f9 cinque [\u2026]. Se non si elettrifica non si fa il nuovo contratto dieci pi\u00f9 cinque [\u2026]\u201d.\n\nL\u2019ex ad di Fs, Renato Mazzoncini. Imagoeconomica\n\nTra i documenti sequestrati dal Garante, compare anche uno scambio di mail del 7 giugno 2016, nel quale due dirigenti di Trenitalia parlano del contratto e del rischio di perderlo se non si fa l\u2019elettrificazione: \u201cl\u2019Assessore vorrebbe inserire nel protocollo (con Trenitalia, ndr) per il passaggio al contratto a 15 anni gli investimenti di RFI su PL ed elettrificazione (\u2026) \u00c8 un tema importante, temo che se non sar\u00e0 risolto, il contratto 10 + 5 non si firmer\u00e0\u201d. In risposta il Direttore della Divisione Passeggeri Regionale di Trenitalia scrive allarmato: \u201cnon si pu\u00f2 inserire quella parte infrastrutturale sul Contratto di servizio, possiamo invece fare un lavoro in parallelo con Rfi con accordo quadro\u201d. I due manager dimostrano cos\u00ec di sapere che \u201cformalmente\u201d le questioni riguardanti gli investimenti infrastrutturali devono essere tenute distinte da quelle del servizio. Per legge, infatti, Rfi non pu\u00f2 \u2013 o meglio, non potrebbe \u2013 interferire nelle vicende commerciali di Trenitalia. Essendo dal 2001 il gestore unico dell\u2019infrastruttura ferroviaria italiana, dovrebbe sempre tenere una posizione equidistante da ogni operatore che vende servizi ferroviari in regime di concorrenza.\n\nInvece, per l\u2019Agcm, non solo non rimane terza, ma partecipa attivamente alla contrattazione economica, tanto che dirigenti di Rfi erano presenti all\u2019incontro del 9 marzo. Non solo, a dimostrare che Rfi e Trenitalia, due societ\u00e0 controllate dalla holding Fsi, agivano di concerto, il Garante ha sequestrato numerose mail nelle quali i vertici di Rfi e Trenitalia calcolavano i costi dell\u2019elettrificazione delle linee bellunesi (Rfi) e quelli dell\u2019acquisto di treni elettrici (Trenitalia) per poi presentare l\u2019offerta finale a Zaia.\n\nIl che non si pu\u00f2 fare, perch\u00e9 \u00e8 evidente che se Rfi agisce di concerto con Trenitalia, ogni altro operatore che provi a contendere un contratto a Trenitalia sar\u00e0 svantaggiato. Come infatti \u00e8 stata svantaggiata Arriva Italia, la societ\u00e0 controllata al 100% dalle Ferrovie tedesche, interessata a partecipare alla famosa gara mai indetta.\n\nAltro punto dolente sollevato dall\u2019Agcm \u00e8 la totale libert\u00e0 di cui gode Rete Ferroviaria italiana nel decidere dove localizzare gli investimenti, nonostante questi vengono pagati dallo Stato a seguito dell\u2019approvazione del Ministero delle infrastrutture (Mit). Il problema \u00e8 che il Mit si limita a verificare che i \u201cpacchetti di investimento\u201d generici proposti da Rfi siano coerenti con gli obiettivi strategici del Governo. Cos\u00ec, nel caso Veneto, il Mit aveva detto ok a un pacchetto omnicomprensivo da 956 milioni di euro destinati a una generica elettrificazione \u201cdelle ferrovie del Nord-Est\u201d. Quali fossero poi le ferrovie del Nord-Est da elettrificare, era una scelta lasciata ai vertici di Rfi. Non solo, Rete Ferroviaria Italiana \u00e8 tanto libera, che il Mit ha saputo solo sei mesi dopo il suo via libera che il costo per l\u2019anello di Belluno sarebbe stato di circa 200 milioni di euro.\n\nUltima nota importante sottolineata dal Garante: quando diventa pubblica la volont\u00e0 di Arriva di partecipare alla ipotizzata gara, Trenitalia corre ai ripari e migliora la propria offerta, evidente testimonianza che la concorrenza \u2013 se \u00e8 sana \u2013 assicura migliori i servizi per il cittadino. \u201cI vantaggi derivanti dal confronto competitivo sono immediatamente percepibili ove si consideri che \u00e8 stata sufficiente per Trenitalia la sola prospettiva di un possibile confronto competitivo con Arriva nel novembre 2017 per indurla a migliorare la propria offerta alla Regione Veneto\u201d, scrive l\u2019Agcm, \u201ccome evidenziato in audizione dalla struttura tecnica della Regione e come testimoniato dalla documentazione in atti. Un confronto competitivo tra Trenitalia e Arriva avrebbe potuto ulteriormente stimolare le imprese a formulare offerte ulteriormente migliorative\u201d.\n\nDal 25 dicembre 2023 cambier\u00e0 in tutta l\u2019Unione il metodo di assegnazione dei contratti di servizio ferroviari, scatter\u00e0 infatti l\u2019obbligo di assegnarli solo attraverso procedure di gara aperte a tutte le societ\u00e0 dell\u2019UE. Sarebbe bello se si riuscisse a vedere un po\u2019 di sana concorrenza prima di quella data.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL2_2248912-1024x680.jpg"}