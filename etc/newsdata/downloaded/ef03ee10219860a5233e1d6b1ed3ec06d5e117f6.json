{"pub": "businessinsider", "title": "Praticare il \u2018big picture thinking\u2019 \u00e8 uno dei modi migliori per avere successo nel lavoro: ecco come imparare a farlo", "url": "https://it.businessinsider.com/praticare-il-big-picture-thinking-e-uno-dei-modi-migliori-per-avere-successo-nel-lavoro-ecco-come-imparare-a-farlo", "language": "", "published_at": "2019-09-02", "downloaded_at": "2019-09-02 07:23:02.360026+00:00", "text": "Per avere successo in ambito professionale, bisogna capire come il vostro lavoro aiuta l\u2019azienda a raggiungere il suo scopo\n\nA pensarlo sono Martha Delehanty, responsabile delle HR di Verizon, e Neil Irwin, giornalista del New York Times e autore del libro How to Win in a Winner-Take-All World\n\nVedere il vostro lavoro in un contesto pi\u00f9 ampio vi aiuter\u00e0 a ottenere una performance migliore e ad acquisire le competenze pi\u00f9 richieste.\n\nVisita la homepage di Business Insider per altre storie e iscriviti alla newsletter per rimanere sempre aggiornato.\n\nLe persone di successo sono in grado di vedere il big picture, cio\u00e8 il quadro complessivo. Fanno strada perch\u00e9 conoscono il modo migliore per avere un impatto \u2014 sul loro team, sull\u2019azienda in cui lavorano e perfino sul mondo. Sviluppare questa consapevolezza \u00e8 pi\u00f9 semplice di quanto non possa sembrare. Secondo vari executive ed esperti, si tratta di porsi una domanda fondamentale a cui ogni professionista ambizioso dovrebbe essere in grado di rispondere: qual \u00e8 lo scopo della mia azienda?\n\nE la domanda successiva \u00e8: in quale modo il mio lavoro contribuisce a raggiungere questo scopo? Una volta che avrete chiaro il rapporto fra le due cose, sarete un asset di maggior valore per la vostra impresa e per l\u2019intero settore.\n\nSe capite la ragione dell\u2019esistenza del vostro lavoro diventerete dipendenti migliori\n\nNon importa se vi occupate di vendite, di recruitment o di un\u2019altra cosa. Secondo Martha Delehanty, vicepresidente senior di Verizon responsabile della gestione del personale, il fatto di sapere con esattezza perch\u00e9 dovete andare al lavoro ogni giorno vi motiver\u00e0 a rendere di pi\u00f9. \u00c8 un fenomeno che ha riscontrato lavorando per oltre vent\u2019anni nella direzione HR di Verizon.\n\n\u201cTrovare un collegamento fra i motivi per cui l\u2019impresa esiste e il modo in cui realizza un profitto \u2014 e avere le idee molto chiare sulla questione \u2014 \u00e8 probabilmente uno dei pi\u00f9 grandi segreti del successo\u201d ha detto Delehanty a Business Insider a giugno in occasione del convegno From Day One.\n\nLa sua osservazione \u00e8 supportata da varie ricerche scientifiche.\n\nPer esempio, da uno studio condotto dalla Harvard Business School (Hbs) nel 2014 \u00e8 emerso che i lavoratori delle mense universitarie servivano gli studenti pi\u00f9 rapidamente \u2014 e gli studenti rimanevano pi\u00f9 soddisfatti \u2014 quando studenti e lavoratori si vedevano a vicenda, rispetto ai casi in cui non potevano vedersi.\n\nInoltre, una ricerca della University of Michigan condotta nel 2007 ha mostrato che gli operatori dei call center dell\u2019ateneo rendevano di pi\u00f9 quando avevano modo di conoscere i beneficiari delle borse di studio per le quali cercavano di raccogliere fondi.\n\nIn entrambi i casi, i dipendenti sembravano motivati dal fatto di vedere i risultati tangibili dei propri sforzi. Uno degli autori dello studio sui lavoratori delle mense l\u2019ha spiegato alla Harvard Business Review: \u201cPensate a un lavoro d\u2019ufficio in cui il vostro capo si trova al piano di sotto e voi dovete semplicemente smaltire scartoffie tutto il giorno e siete separati dal cliente\u201d ha detto il professore della Hbs Ryan Buell. \u201cSe di punto in bianco poteste vedere chi beneficia del vostro lavoro, quello che provate in relazione a quel lavoro potrebbe cambiare.\u201d\n\nCapire lo scopo dei compiti che svolgete quotidianamente pu\u00f2 anche aiutarvi ad avere successo nel lavoro a lungo termine.\n\nNeil Irwin, inviato senior del New York Times specializzato in economia e autore del libro How to Win in a Winner-Take-All World, ha detto a Business Insider che capire il ruolo svolto dal tuo lavoro all\u2019interno di un contesto pi\u00f9 ampio pu\u00f2 permetterti di \u201cvedere quello che c\u2019\u00e8 dietro l\u2019angolo\u201d. Nello specifico, consente di rispondere a domande come: \u201cDove viene creato il valore? Quali parti di questa azienda lo stanno sviluppando? Quali sono le attivit\u00e0 che potrebbero essere automatizzate o essere sottoposte a nuove pressioni competitive?\u201d\n\nUna volta che avrete ben chiaro il modo in cui la vostra azienda e l\u2019intero settore stanno evolvendo, secondo Irwin, saprete quali competenze dovete acquisire per rimanere al passo con i tempi.\n\nCapite prima di tutto il rapporto fra il vostro lavoro e quello del vostro responsabile\n\nPer capire il legame fra il vostro lavoro e lo scopo dell\u2019azienda in cui lavorate, potete tranquillamente partire in piccolo. Il primo passo da compiere \u00e8 capire il rapporto fra il lavoro che svolgete e quello del vostro responsabile.\n\nSu The Muse, Lea McLeod raccomanda di rispondere a questa domanda: \u201cQual \u00e8 la cosa a cui il vostro capo tiene di pi\u00f9?\u201d Potrebbero essere le ore di lavoro che deve pagarvi o magari il numero di nuovi clienti raggiunti. Quale che sia la risposta, secondo McLeod pu\u00f2 aiutarvi a \u201cvedere con esattezza il vostro ruolo e quello del vostro team all\u2019interno del quadro complessivo\u201d.\n\nIl modo migliore per ottenere quest\u2019informazione \u00e8 semplice: chiedere direttamente al vostro responsabile quali siano le sue priorit\u00e0. L\u2019ex dipendente di Google ed executive di Facebook Libby Leffler raccomanda ai neoassunti di verificare se i loro obiettivi sono allineati a quelli del loro responsabile dicendogli: \u201cQueste sono le cose su cui a mio parere dovremmo focalizzarsi nei prossimi mesi. Sono in linea con le tue aspettative sulla direzione in cui dovremmo andare?\u201d\n\nPotete anche tenere traccia dei vostri tempi di lavoro per assicurarvi di dedicare le giornate alle attivit\u00e0 che hanno pi\u00f9 impatto. L\u2019ex dirigente HR di Google Justin Angsuwat ha detto in passato a Business Insider che \u201cil modo migliore per far colpo sul vostro capo \u00e8 mostrargli che siete in grado di dare la priorit\u00e0 alle cose che contano e successivamente di tradurle in azione nel modo opportuno\u201d.\n\nMentre vi fate strada all\u2019interno della vostra azienda, riflettere su questi aspetti potr\u00e0 aiutarvi a stabilire la vostra prossima mossa.\n\nBusiness Insider qualche tempo fa ha parlato con Sharfi Farhana, vicepresidente senior di Angi Homeservices responsabile dell\u2019acquisizione e della gestione dei nuovi dipendenti, chiedendole come abbia creato dal nulla un nuovo ruolo dirigenziale: quello di responsabile del recruitment degli executive in Iac. Questo ruolo le ha consentito di posizionarsi come esperta di gestione dei talenti, e alla fine di ottenere la posizione che occupa attualmente.\n\nFarhana ha spiegato che il pitch iniziale che ha sottoposto al suo responsabile \u00e8 stato essenzialmente il seguente: \u201cQuesti sono i dati alla base di tutte le scelte che abbiamo fatto internamente riguardo all\u2019assunzione degli executive [\u2026] Questi sono i risparmi sui costi che abbiamo ottenuto grazie al fatto che queste posizioni sono state colmate internamente invece di rivolgersi all\u2019esterno.\u201d Vale a dire, Farhana ha sottolineato come il nuovo ruolo avrebbe aiutato l\u2019azienda a raggiungere i propri obiettivi finanziari.\n\nAnche al di l\u00e0 del fatto di fare colpo sul proprio capo, la chiarezza sullo scopo che ci si prefigge pu\u00f2 fare la differenza tra una persona che si limita a tollerare il suo lavoro e una che lo ama. Senza dubbio avere uno scopo \u00e8 sempre stato molto importante per un dipendente. Ma secondo Delehanty oggi ha pi\u00f9 senso che mai.\n\nAl di l\u00e0 della retribuzione e dei benefit, ha detto, sentire \u201cche il mio lavoro \u00e8 legato a qualcosa di pi\u00f9 grande di me\u201d costituisce oggi \u201cuna parte pi\u00f9 grande della employee value proposition\u201d. Morale: capite il vostro legame con la mission aziendale e non solo renderete di pi\u00f9, ma vi sentirete anche pi\u00f9 coinvolti.", "description": "", "authors": [], "top_image": "https://cdn.gelestatic.it/businessinsider/it/2019/08/5c9e3819c6cc502b272d6613-1536-1152-1024x768.jpg"}