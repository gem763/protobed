{"pub": "businessinsider", "title": "Qlik: \u201cL\u2019intelligenza aumentata \u00e8 la chiave per l\u2019interazione uomo-ia. Dovremo progettare l\u2019empatia artificiale\u201d", "url": "https://it.businessinsider.com/qink-lintelligenza-aumentata-e-la-chiave-per-linterazione-uomo-ia-dovremo-progettare-lempatia-artificiale", "language": "", "published_at": "2019-08-30", "downloaded_at": "2019-09-02 07:18:47.647690+00:00", "text": "La ricerca nel campo dell\u2019Intelligenza artificiale avanza, tra i pareri entusiastici dei sostenitori e quelli pi\u00f9 nefasti dei detrattori. Nel frattempo, seppure in un ambito di nicchia, si sviluppano nuove filosofie di pensiero. Tra queste emerge l\u2019Intelligenza aumentata, un mix tutto da calibrare tra le potenzialit\u00e0 dell\u2019Intelligenza artificiale e l\u2019autonomia di pensiero dell\u2019uomo.\n\nPrima di continuare occorre per\u00f2 contestualizzare: se, a parole, tutto sembra di facile attuazione, siamo davanti a un uroboro (figura di un serpente che si morde la coda), un circolo vizioso.\n\nL\u2019Intelligenza artificiale, in questo caso applicata ai big data, offre scenari di diverso impatto e, tra questi, vale la pena ricordare i modelli d\u2019uso cinese e indiano. In India il governo sta attuando un progetto su vastissima scala per gestire l\u2019erogazione di diversi servizi, tra i quali quello sanitario e il welfare pi\u00f9 in generale. A Pechino, seguendo l\u2019onda della medesima rivoluzione, si pensa al punteggio di cittadinanza, ovvero l\u2019uso delle grandi moli di dati per dare un voto a ogni cittadino e, in base a questo, concedergli o negargli alcuni diritti. Questi due esempi, che ben rispecchiano la miscela tra analisi automatizzate e intervento umano (con tutti i limiti dei pregiudizi culturali e cognitivi) getta nuovamente pessima luce sulla privacy, facendo di fatto in modo che il singolo essere umano non abbia pi\u00f9 alcun diritto alla vita privata. Non di meno, anche in Occidente, lo schema si replica: Google ha ingaggiato una lotta con il dipartimento della Difesa per non cedere le proprie conoscenze al servizio dell\u2019apprezzamento (umano) dei militari.\n\nPer addentrarci nell\u2019argomento dell\u2019Intelligenza aumentata ci siamo avvalsi del parere di Elif Tutuk, direttrice della ricerca di Qlik, azienda che non si occupa soltanto di big data e di analisi ma contribuisce all\u2019alfabetizzazione, ovvero diffondere la cultura necessaria affinch\u00e9 le tecnologie e le filosofie attuali vengano utilizzate in modo appropriato.\n\nElif Tutuk, direttrice della ricerca di Qlik\n\nLa prima domanda che le abbiamo posto \u00e8 relativa alla definizione pi\u00f9 attuale di Intelligenza aumentata:\n\n\u00abEsistono applicazioni di nicchia per l\u2019Intelligenza artificiale che si basano completamente sull\u2019automazione della macchina, ma i problemi aziendali pi\u00f9 complessi richiedono l\u2019interazione e le capacit\u00e0 umane. In Qlik non crediamo che lo scopo ultimo dell\u2019Ia sia quello di sostituire l\u2019analisi guidata dall\u2019utente con un approccio black box, ma sosteniamo invece che l\u2019intelligenza e l\u2019automazione della macchina debbano procedere in combinazione all\u2019analisi umanocentrica. Cos\u00ec facendo, tutti gli utenti, anche se con ruoli e abilit\u00e0 diverse, hanno accesso all\u2019alfabetizzazione dei dati. Questo \u00e8 il motivo per cui, per noi, IA significa Intelligenza Aumentata\u00bb.\n\nL\u2019interazione tra intelligenza artificiale (affidata a script, algoritmi e automazioni) e l\u2019intelligenza aumentata (fornita dall\u2019intelletto e persino dall\u2019istinto umani) dar\u00e0 luogo a un nuovo modo di studiare, lavorare, svagarsi, acquistare. Si va verso il micro-impiego, santa sanctorum della stretta collaborazione tra artificiale (robotica inclusa) e umano, laddove alla macchina vengono demandati i compiti pi\u00f9 pesanti o suscettibili di errore. Occorre quindi preparare le giovani generazioni a questa onda d\u2019urto.\n\nServe una formazione (scolastica e culturale) nuova. Ma come?\n\nSecondo Elif Tutuk, \u00abL\u2019alfabetizzazione dei dati (o data literacy) \u00e8 la capacit\u00e0 di leggere, lavorare, analizzare e discutere con i dati. Ci\u00f2 significa che le persone sono in grado di interrogare correttamente i dati e fornire analisi con un livello di interattivit\u00e0 e orientamento adeguato al loro ruolo e la loro familiarit\u00e0 con i dati. Non tutti hanno la necessit\u00e0 di essere data scientist o essere in grado di creare query o visualizzazioni interattive, ma tutti dovrebbero essere almeno in grado di leggere i dati, cos\u00ec da poter prendere decisioni pi\u00f9 corrette. Quando le organizzazioni decidono quindi di democratizzare dati e analisi, devono anche assicurarsi che i loro strumenti siano pensati per offrire assistenza e capacit\u00e0 analitiche in base all\u2019abilit\u00e0 di ogni utente. \u00c8 qui che entra in gioco l\u2019Intelligenza Aumentata. Le pi\u00f9 grandi sfide che le aziende stanno affrontando in questa quarta rivoluzione industriale riguardano la mancanza di talenti alfabetizzati. L\u2019indice di alfabetizzazione dei dati \u2013 Data Literacy Index \u2013 stilato da Qlik evidenzia come i leader di grandi imprese globali credono quasi all\u2019unanimit\u00e0 che sia importante avere dipendenti alfabetizzati (dato che forse non sorprende, visto che avere dipendenti alfabetizzati accresce il valore aziendale del 3-5%), e i due terzi ha in programma di implementare la data literacy in azienda\u00bb.\n\nNonostante questa consapevolezza da parte delle aziende, sembrerebbe che le scuole e le universit\u00e0 non riescano a garantire agli studenti le giuste abilit\u00e0 in termini di alfabetizzazione dei dati per entrare nel mondo del lavoro. Gli studenti di oggi sono cresciuti in un mondo digitale e hanno familiarit\u00e0 con smartphone e tablet, ma non sembrano a loro agio nell\u2019interrogare i dati per ottenere intuizioni interessanti.\n\n\u00ab\u00c8 responsabilit\u00e0 delle scuole, delle aziende e dei governi educare le persone ad essere pi\u00f9 alfabetizzate. Noi di Qlik offriamo un programma di alfabetizzazione dei dati gratuito \u2013 il Data Literacy Project disponibile a chiunque desideri migliorare le proprie capacit\u00e0 decisionali, imparando a porre le domande giuste ai dati, interpretarne i risultati e agire in modo informato\u00bb.\n\nAnche la scuola dovrebbe cambiare e, con essa (a monte di essa) la mentalit\u00e0 di istituzioni, enti e governi. L\u2019alfabetizzazione dei dati deve diventare centrale: \u00abAffinch\u00e9 le scuole possano insegnare la data literacy, \u2013 continua Tutuk \u2013 \u00e8 necessario apportare modifiche a livello istituzionale. Ad esempio, anzich\u00e9 tenere gli studenti lontani dal flusso dei dati, dovremmo coinvolgerli attivamente nel processo di negoziazione con esso. Alfabetizzazione dei dati significa sviluppare una consapevolezza critica sul significato delle orme che la digitalizzazione lascia e di come queste vengono utilizzate\u00bb.\n\nTutto ci\u00f2 dar\u00e0 una nuova concezione del lavoro, della societ\u00e0, dell\u2019economia, delle regole sociali. Elif Tutuk \u00e8 infatti certa che:\n\n\u00abCon una spinta dall\u2019intelligenza avanzata, le persone avranno pi\u00f9 tempo per ci\u00f2 che sanno fare meglio \u2013 formulare cio\u00e8 considerazioni su problemi complessi contestualizzandoli nell\u2019ambiente corrente e collegando punti non lineari con l\u2019aiuto dell\u2019intuizione e dell\u2019empatia. Il machine learning e la telemetria possono anche catturare la potenza del collettivo, che pu\u00f2 essere ricondotta in un circolo virtuoso, migliorando ulteriormente e contestualizzando l\u2019esperienza dell\u2019utente\u00bb.\n\nL\u2019uomo al centro e il dibattito etico\n\nUno sviluppo costante dell\u2019intelligenza artificiale come costrutto e dei pilastri su cui si fonda, tra cui machine learning e deep learning. Soltanto cos\u00ec le ricadute saranno positive per un ampissimo numero di persone.\n\n\u00abIl nostro obiettivo \u2013 dice l\u2019esperta in ricerca \u2013 \u00e8 rendere le persone pi\u00f9 intelligenti utilizzando l\u2019intelligenza della macchina, ma senza limitarle a domande predefinite o strutture analitiche. L\u2019intelligenza artificiale pu\u00f2 offrire intuizioni, schemi, correlazioni ed eventualmente valori anomali derivati da dati statistici, spingendo cos\u00ec gli utenti verso nuove direzioni. L\u2019intelligenza artificiale pu\u00f2 anche ridurre al minimo le distorsioni cognitive che le persone tendono ad avere quando si avvicinano all\u2019analisi. In altri casi invece, gli utenti anticipano ed esplorano le idee utilizzando l\u2019intuizione, la conoscenza e il contesto che la macchina non ha. Le soluzioni migliori consentono di lavorare insieme, creando un effetto moltiplicatore in cui il tutto \u00e8 maggiore della somma delle parti\u00bb.\n\nUn senso olistico, qualcosa che va oltre alla semplice somma dei fattori in gioco. All\u2019uomo il compito, per niente scontato, di arricchire le considerazioni fatte dall\u2019intelligenza artificiale:\n\n\u00abA tal fine, riteniamo che le funzionalit\u00e0 di IA siano sfruttate al meglio integrando l\u2019esperienza dell\u2019utente per suggerire approfondimenti, portare gli utenti in nuove direzioni e ridurre al minimo i pregiudizi cognitivi. Il viaggio analitico non pu\u00f2 essere una scatola chiusa o un percorso troppo prescrittivo, altrimenti le intuizioni saranno limitate e gli utenti tenderanno a diffidare delle scoperte fatte. La sintesi mentale, il pensiero non lineare e l\u2019importanza di porre la domanda giusta continueranno a essere guidati dagli umani \u2013 lavorando in congiunzione con i risultati delle macchine\u00bb, chiosa Elif Tutuk.\n\nNon va sottovalutata neppure la questione etica. Questo spiega perch\u00e9, limitatamente alle intelligenze artificiali e ai robot, l\u2019uomo cerca di passare sufficienti istruzioni riguardo ai sentimenti, tra questi la paura. Nasce l\u2019esigenza di rendere pi\u00f9 umano ci\u00f2 che \u00e8 artificiale, anche nell\u2019ipotesi in cui, un domani e in linea con gli scenari pi\u00f9 catastrofici disegnati dai detrattori, fossero i robot a volerci infliggere dolore.\n\nLa conclusione di Elif Tutuk a questo proposito:\n\n\u00abUno dei principali elementi di differenziazione tra il pensiero umano e l\u2019intelligenza artificiale \u00e8 la capacit\u00e0 dell\u2019essere umano di creare empatia. Ora, grazie ai progressi tecnologici, siamo in una fase in cui possiamo pensare all\u2019importanza dell\u2019empatia anche nelle macchine. L\u2019intelligenza artificiale \u00e8 sempre pi\u00f9 presente nelle nostre vite quotidiane, che si tratti dell\u2019assistente vocale sul telefono o dei complessi algoritmi utilizzati per combattere le malattie. Il modo in cui progettiamo le interazioni con i sistemi di intelligenza artificiale e i risultati che ne derivano, dovrebbero avere una considerazione particolare. In futuro, la responsabilit\u00e0 di progettare l\u2019empatia artificiale potrebbe richiedere le competenze di un empatologo, un lavoro che non esiste ancora\u00bb.\n\nIn conclusione\n\nQuali gli effetti pratici dell\u2019intelligenza aumentata? Sono gi\u00e0 sotto i nostri occhi, se si considera che i prodotti e i servizi pi\u00f9 fortunati sono quelli che hanno saputo coniugare in modo saggio tecnologia e arte (o una qualsiasi astrazione del pensiero). L\u2019iPhone \u00e8 un esempio di questo: un concentrato di tecnologia disegnato per solleticare e rispondere alle esigenze di un \u201ctelefono diverso\u201d palesate dagli utenti.\n\nTraslando questo esempio nel contesto dell\u2019intelligenza aumentata, otteniamo una combine esplosiva che a poco a poco \u00e8 entrata nelle nostre vite, costringendoci a innovare noi stessi. L\u2019uso di internet mobile e le sue ricadute sul modo in cui facciamo acquisti, studiamo, ci informiamo; le app per dispositivi mobili a cui affidiamo compiti svariatissimi, da quelli ludici a quelli letterari o a cui cediamo in parte il compito di prendersi cura di noi (le tante e variegate applicazioni health). Domani dovremmo re-imparare uno stile di guida, grazie alle automobili a guida autonoma o assistita.\n\nL\u2019apporto dell\u2019intelligenza aumentata premier\u00e0 sempre pi\u00f9 il binomio creativit\u00e0-tecnologia, dando vita a qualcosa di inimmaginabile e portentoso, tanto prorompente da costringere a una rivoluzione gi\u00e0 durante i primi anni di vita di un individuo, con una nuova concezione dell\u2019istruzione scolastica e dei cicli di studio.", "description": "", "authors": [], "top_image": "https://cdn.gelestatic.it/businessinsider/it/2019/07/Qlik_ElifTutuk-e1564064891727.jpg"}