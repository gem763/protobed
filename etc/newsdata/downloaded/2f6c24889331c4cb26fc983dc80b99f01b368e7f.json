{"pub": "businessinsider", "title": "\u201cDal 13 settembre bloccheremo Heathrow con i droni\u201d. E\u2019 la minaccia del gruppo ecologista Heathrow Pause", "url": "https://it.businessinsider.com/dal-13-settembre-bloccheremo-heathrow-con-i-droni-e-la-minaccia-del-gruppo-ecologista-heathrow-pause", "language": "", "published_at": "2019-08-29", "downloaded_at": "2019-09-02 07:02:56.188741+00:00", "text": "\u201cFacendo alzare in volo droni giocattolo, bloccheremo la circolazione aerea dell\u2019aeroporto londinese di Heathrow a intervalli regolari, partendo dalle 3 antimeridiane del 13 settembre\u201d. \u00c8 la minaccia \u2013 ma le autorit\u00e0 inglesi l\u2019hanno presa come una promessa \u2013 del gruppo ambientalista \u201cHeathrow Pause\u201d, che gioved\u00ec, tramite un suo portavoce, ha apertamente dichiaro guerra al principale scalo britannico.\n\n\u201cDal 13 settembre, sfrutteremo una scappatoia nei protocolli di sicurezza di Heathrow e piloteremo droni giocattolo all\u2019interno della sua zona di sicurezza\u201d, ha fatto sapere il gruppo. Il piano \u00e8 invadere di droni la zona cuscinetto ampia 5 km intorno allo scalo. Secondo i protocolli, qualora la zona cuscinetto sia invasa da un oggetto non identificato, scatta l\u2019obbligo di blocco totale della circolazione aerea.\n\nIl gruppo ha detto che i piccoli droni non voleranno ad altezza testa e non invaderanno le rotte di avvicinamento dei velivoli, per non mettere in pericolo nessuno. \u201cSiamo consapevoli che le autorit\u00e0 dell\u2019aeroporto risponderanno mettendo a terra tutti i voli. Questa \u00e8 un\u2019azione simbolica, non ci saranno rischi per nessuno\u201d.\n\nLe autorit\u00e0 aeroportuali saranno inoltre avvisate un\u2019ora prima di ogni decollo dei piccoli velivoli, per avere il tempo di bloccare la circolazione in sicurezza.\n\nUn drone giocattolo, come quello che \u2013 promettono gli ambientalisti, sar\u00e0 utilizzato contro lo scalo londinese. (Photo by Steve Dykes/Getty Images)\n\nA scatenare l\u2019azione del gruppo ecologista \u2013 una cellula \u201cscissionista\u201d del pi\u00f9 noto gruppo Extinction Rebellion, che gi\u00e0 il 30 maggio scorso, aveva minacciato un\u2019azione simile, ma allora non era stata presa sul serio \u2013 il progetto di allargamento dello scalo, che prevede la costruzione di una terza pista. Oggi Heathrow movimenta circa 80 milioni di passeggeri l\u2019anno, ma con la terza pista approvata lo scorso anno, il traffico \u00e8 destinato ad aumentare almeno di un terzo. Intolerabile per gli ambientalisti.\n\nUn portavoce della polizia metropolitana, confermando di essere al corrente da tempo del piano di Heathrow Pause, ha ricordato che: \u201cQualsiasi drone che voler\u00e0 sulle rotte di avvicinamento all\u2019aeroporto \u00e8 potenzialmente una grave minaccia. Chiunque venga sorpreso a utilizzare illegalmente un drone in prossimit\u00e0 di un aeroporto, sar\u00e0 trattato secondo le previsioni di legge\u201d.\n\n\u201cSappiamo che saremo arrestati. Sappiamo di dover affrontare significative pene detentive per le nostre azioni. Abbiamo vite, abbiamo famiglie, non desideriamo andare in prigione. Ma siamo fermi nella nostra determinazione. Lo facciamo in difesa della vita. Lo facciamo perch\u00e9 le nostre coscienze non ci lasciano altra scelta che agire\u201d, ha aggiunto il portavoce di \u201cHeathrow Pause\u201d. Dal canto loro, le autorit\u00e0 aeroportuali hanno ricordato che \u201cil piano \u00e8 illegale e controproducente\u201d e hanno assicurato di disporre di solidi piani per garantire il funzionamento dell\u2019aeroporto. \u201cL\u2019atto di pilotare droni entro 5 km da un aeroporto \u00e8 illegale perch\u00e9 comporta dei rischi. Lavoreremo a stretto contatto con la Met Police e altre autorit\u00e0 per gestire e mitigare qualsiasi impatto che ci\u00f2 possa causare. Siamo d\u2019accordo sulla necessit\u00e0 di agire sul cambiamento climatico. Questa \u00e8 una questione globale che richiede impegno e azioni costruttive. Tuttavia, commettere reati e bloccare i passeggeri \u00e8 controproducente\u201d, ha detto un portavoce di Heathrow.\n\nPasseggeri bloccati all\u2019aeroporto di Gatwick a causa di un drone sulle piste di atterraggio il 21 dicembre scorso. . (Photo by Jack Taylor/Getty Images)\n\nAl di l\u00e0 delle rassicurazioni, le autorit\u00e0 sono consce del possibile pericolo: lo scorso dicembre, un drone avvistato sulla pista dell\u2019aeroporto di Gatwick, il secondo scalo pi\u00f9 trafficato della Gran Bretagna dopo Heathrow, aveva determinato la cancellazione di oltre 1000 voli e lasciato a terra circa 140 mila persone sotto Natale. Una crisi che si \u00e8 ripetuta il mese successivo proprio a Heathrow a gennaio, sempre per colpa di un drone. Dopo quelle esperienze, entrambi gli aeroporti hanno ordinato difese anti-drone di livello militare. Una minaccia simile, era gi\u00e0 stata fatta dal gruppo\n\nA rendere ancora pi\u00f9 esplosiva la situazione, gli scioperi dichiaratidei piloti della British Airways rappresentati dal sindacato BALPA per il 9, 10 e 27 settembre.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1138033742-1024x683.jpg"}