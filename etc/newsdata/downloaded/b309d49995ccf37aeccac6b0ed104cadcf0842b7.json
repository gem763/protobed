{"pub": "businessinsider", "title": "Gli americani e i farmaci oppioidi: un idillio che sta finendo in tragedia, tanto da aver abbassato la speranza di vita media", "url": "https://it.businessinsider.com/gli-americani-e-i-farmaci-oppioidi-un-idillio-che-sta-finendo-in-tragedia-tanto-da-aver-abbassato-la-speranza-di-vita-media", "language": "", "published_at": "2019-08-28", "downloaded_at": "2019-09-02 07:21:49.759364+00:00", "text": "Cassie Howard \u00e8 una delle protagoniste di Euphoria, serie (coraggiosa, estrema, controversa, scandalosa e proprio per questo bellissima) da poco trasmessa su HBO. Cassie \u00e8 molto legata a suo padre Gus, uomo parecchio affascinante e incline a flirtare con altre donne, tanto da litigare costantemente con la moglie Suze fino ad arrivare alla separazione. Una sera, tornando a casa dal lavoro alticcio, Gus ha un incidente che lo costringe in ospedale per un po\u2019 di tempo; l\u00ec, per alleviare il dolore, i medici gli prescrivono massicce dosi di farmaci oppioidi, e Gus ne diventa dipendente. Cassie lo rivedr\u00e0 una sola volta, di notte e all\u2019improvviso: il padre, in evidente crisi d\u2019astinenza, passa a prendere alcune cose dal garage, probabilmente da rivendere per poter acquistare le droghe che ormai gli hanno procurato una totale assuefazione.\n\nLa storia di Cassie e di suo padre Gus \u00e8 fiction, sia chiaro, ma riflette in maniera preoccupante la realt\u00e0 di quella che \u00e8 stata definita dal Presidente Donald Trump \u00abun\u2019emergenza sanitaria nazionale\u00bb.\n\nSi chiamano Vicodin, Oxycontin, Percocet, Percodan, Tylox: sono a base di hydrocodone, oxycodone, Fentanyl, sono approvati dalla Federal Drug Administration e nel 2017 in America hanno causato da soli 30mila dei 70mila decessi complessivi per overdose.\n\nIl Centers for Disease Control and Prevention (CDC), ente che si occupa di sanit\u00e0 e prevenzione, ha diffuso il report annuale sulla mortalit\u00e0 nel paese: un bambino nato nel 2016 vivr\u00e0 in media 78,6 anni, mentre uno nato appena due anni prima 78,9. Negli States l\u2019aspettativa di vita non diminuiva per due anni di fila dagli anni Sessanta: la causa \u00e8 sempre la stessa, e va rintracciata nella crisi dovuta alla diffusione di farmaci oppioidi e droghe affini.\n\nMolti la chiamano \u00abepidemia da deindustrializzazione\u00bb, altri \u00abopioid epidemic\u00bb, i giornalisti statunitensi preferiscono \u00abopidemic\u00bb: da qualsiasi parte la si prenda \u00e8 per\u00f2 evidente come spesso si tenda a tracciare i confini della situazione attuale, anzich\u00e9 riavvolgere il nastro e capire i motivi che hanno portato alla \u00abdeadliest drug crisis in American history\u00bb, citando il New York Times. Ci\u00f2 che spesso si omette quando si parla di droghe \u00e8 la descrizione dettagliata dei loro effetti: nel caso dei farmaci oppioidi, il loro scopo principale e \u2018legale\u2019 consiste nel bloccare un dolore \u2013 post-operatorio o di natura neoplastica, dolori cronici, cefalee, comune mal di schiena \u2013 senza per\u00f2 curare la patologia.\n\nTale dolore non attiene soltanto all\u2019area fisica, sfociando sovente nella sfera emotiva e psicologica: l\u2019anestesia indotta dal farmaco non fa sentire pi\u00f9 la disperazione dovuta a un lutto, a una delusione, alla depressione, alla paura; il mondo \u00e8 in un certo senso attutito, silenziato, e uno stato euforico aiuta a rendere sopportabile ogni cosa. Il rovescio della medaglia \u00e8 rappresentato da una rapida tolleranza (l\u2019efficacia del farmaco si riduce con l\u2019assunzione ripetuta) e da una fortissima dipendenza psico-fisica: non si riesce pi\u00f9 a fare a meno dell\u2019effetto analgesico-euforizzante, capace di dissolvere le difficolt\u00e0 e di presentare una realt\u00e0 diversa, pi\u00f9 brillante e accettabile.\n\nTutto ha inizio dal papavero da oppio (coltivato in Asia, America Centrale e Sud America), di cui morfina e codeina sono derivati naturali; l\u2019eroina viene sintetizzata dalla morfina; l\u2019idrocodone e l\u2019ossicodone sono oppioidi semisintetici; il fentanyl e il metadone, invece, sono oppioidi totalmente sintetici. Non occorre scomodare Omero, Ippocrate, Galeno, Paracelso \u2013 inventore nella prima met\u00e0 del XVI secolo del laudano, una tintura a base di alcool e oppio che ebbe un enorme e duraturo successo in tutto l\u2019Occidente \u2013, Thomas De Quincey o Jean Cocteau per spiegare quanto l\u2019oppio abbia influenzato le arti, la letteratura e la medicina, al punto che negli Stati Uniti e nel Regno Unito, prima degli inizi del Novecento, la vendita di oppioidi era assolutamente libera e l\u2019uso quasi domestico.\n\nMorfina e laudano erano presenti in preparazioni contro tosse, raffreddore, diarrea e mal di denti; l\u2019eroina, sintetizzata la prima volta nel 1874, veniva commercializzata dalla Bayer per curare disturbi pneumologici, neurologici, ginecologici, o come terapia analgesica: nel 1905, la citt\u00e0 di New York ne consumava circa due tonnellate all\u2019anno.\n\nL\u2019idillio americano con i farmaci oppioidi viene tuttavia stroncato nel 1914, quando il Congresso approva l\u2019Harrison Narcotic Tax Act, che impone la prescrizione medica per qualunque farmaco derivato dall\u2019oppio e l\u2019obbligo per importatori, produttori e distributori di narcotici di registrarsi al Dipartimento del Tesoro e pagare le tasse sui farmaci. Nel 1924, l\u2019Anti-Heroin Act bandisce dagli Stati Uniti la produzione e la vendita di eroina, e nel 1970 il Controlled Substances Act crea una classificazione della pericolosit\u00e0 degli oppioidi sulla base delle loro capacita di provocare assuefazione e dipendenza: l\u2019eroina viene inserita nella Categoria 1 (la pi\u00f9 pericolosa); la morfina, il Fentanyl, l\u2019ossicodone e il metadone nella Categoria 2; il Vicodin (l\u2019idrocodone) \u00e8 inizialmente incluso nella Categoria 3 e non verr\u00e0 riassegnato alla Categoria 2 fino all\u2019ottobre del 2014.\n\nAndava tutto bene, insomma, finch\u00e9 non ci si \u00e8 resi conto che i sintomi della dipendenza creavano gli stessi mostri da cui gli utilizzatori desideravano fuggire: craving incontrollabile; pensieri ossessivi; mutamenti della personalit\u00e0; scarse prestazioni lavorative o scolastiche; rifiuto delle responsabilit\u00e0 familiari; isolamento sociale; rifiuto dell\u2019igiene personale; alcolismo; ansia; sbalzi d\u2019umore; insonnia; cefalea; amnesia; perdita di peso; nausea; tremori. Un prezzo decisamente troppo alto, se si considerano pure i sintomi (forse peggiori) da astinenza, che sopraggiungono quando si rinuncia alla droga.\n\nNel 1980, in pieno dibattito sull\u2019uso dei derivati dell\u2019oppio per la cura delle malattie terminali, sulla rivista scientifica New England Journal of Medicine viene pubblicato un articolo destinato a cambiare radicalmente i corso della storia e l\u2019approccio ai farmaci oppioidi. Gli autori, Jane Porter e ed Hershel Jick della Boston University, in sole 101 battute, riportano che dei loro 12mila pazienti in cura presso l\u2019ospedale di Boston trattati con narcotici, solo quattro avevano sviluppato una dipendenza dai farmaci. La conclusione \u00e8 semplice e abbastanza affrettata: alcuni tipi di oppioidi sintetici non danno dipendenza, nonostante nulla si sappia \u2013 o venga detto \u2013 delle restanti 11.996 persone in cura.\n\nSedici anni dopo, nel 1996, la Purdue Pharma mette in commercio l\u2019Oxycontin, un oppioide sintetico ampiamente pubblicizzato come efficace e risolutivo per pazienti con problemi cronici di dolore e privo di possibili effetti collaterali. A fare il resto ci pensa il costoso sistema sanitario americano: diagnosticare la causa di un dolore richiede tempo e denaro, cos\u00ec i medici cominciano a staccare ricette su ricette per qualsiasi cosa, dal mal di schiena al tunnel carpale, fino a incidenti sportivi o stradali. Fra il 1997 e il 2002 le prescrizioni di ossicodone per il dolore non oncologico aumentano di 10 volte: secondo l\u2019International Narcotics Control Board, nel 2015 gli americani hanno consumato circa il 99,7% della produzione mondiale di idrocodone e pi\u00f9 dell\u201980% di quella di ossicodone\n\nLe case farmaceutiche fiutano il business invadendo il mercato, consapevoli che i pazienti trattati con farmaci oppioidi alla fine della cura stanno male di nuovo: credono siano i sintomi del dolore ma invece si trovano a fronteggiare i sintomi della dipendenza, e le dosi vengono aumentate fino a raggiungere una soglia invalicabile per legge. Consci di aver creato un esercito di tossicodipendenti, i medici tagliano le prescrizioni del 18% fra il 2010 e il 2015, peggiorando per\u00f2 la situazione: lasciati senza oppioidi, gli addicted si rivolgono al mercato nero delle pillole e all\u2019eroina da strada, riportata in auge da una giovane (e scaltra) generazione di spacciatori messicani che ora la consegna anche a domicilio manco fosse una pizza.\n\nSecondo il CDC, il costo economico dell\u2019abuso di antidolorifici oppioidi legalmente prescritti, che include il costo delle terapie mediche e farmacologiche, la perdita di produttivit\u00e0, il trattamento della dipendenza e l\u2019incremento dei costi per il sistema giudiziario, sarebbe pari a 78,5 miliardi di dollari l\u2019anno: il 9 febbraio 2018 sono stati stanziati 6 miliardi in fondi per la prevenzione della dipendenza e il rafforzamento delle forze di polizia impegnate a combattere l\u2019abuso di oppioidi, ma questa e altre misure non si stanno comunque rivelando sufficienti per contrastare l\u2019opidemic.\n\nVa specificato che l\u2019epidemia non ha attecchito sul suolo americano con la medesima intensit\u00e0: se le grosse citt\u00e0 progressiste, multietniche e ad alto reddito sulle due coste sono state risparmiate, gli oppioidi hanno visto la loro affermazione nel cuore degli Stati Uniti, negli stati pi\u00f9 poveri e colpiti dalla crisi economica, nelle comunit\u00e0 nate per ruotare attorno a una fabbrica che dava lavoro a chiunque e oggi non sfama pi\u00f9 nessuno. Gli economisti Anne Case e Angus Deaton della Princeton University parlano di \u00abmorti per disperazione\u00bb: si tratta in degli americani bianchi senza diplomi universitari, che costituiscono l\u201980% dei decessi per overdose da farmaci oppioidi e che rappresentano il risultato della stagnazione dei salari negli ultimi quarant\u2019anni e della diminuzione dei posti di lavoro disponibili.\n\nIl nodo della questione risiede nella letale connivenza tra politica e case farmaceutiche, la fantomatica Big Pharma, una connivenza \u2013 come giustamente sottolinea Ross Barkan sul Guardian \u2013 che vede sul banco degli imputati tanto Repubblicani, quanto Democratici.\n\nNell\u2019aprile del 2016 \u2013 sotto l\u2019amministrazione Obama \u2013 l\u2019agenzia federale antidroga statunitense (DEA) non \u00e8 riuscita a far approvare una legge contro le societ\u00e0 di distribuzione di farmaci ree di rifornire medici e farmacisti corrotti che vendevano narcotici sul mercato nero. L\u2019industria farmaceutica ha lavorato dietro le quinte con lobbisti e membri chiave del Congresso (Repubblicani), investendo oltre un milione di dollari nelle loro campagne elettorali e \u2018comprando\u2019 agenti della DEA, che venivano assunti da Big Pharma con stipendi da capogiro e indebolivano cos\u00ec gli sforzi dell\u2019agenzia federale.\n\nLo stesso anno, come riportato da The Intercept, il membro della Camera dei Rappresentanti per lo stato del Massachusetts Joe Kennedy III, Democratico e particolarmente progressista, avrebbe ricevuto continue pressioni da parte di Big Pharma per legiferare contro l\u2019affidamento ai Centers for Disease Control di strumenti tali da disincentivare la dipendenza da oppiacei nella cittadinanza, ricevendo in cambio cospicue donazioni al proprio comitato elettorale.\n\nLa lista dei precedenti sarebbe infinita, ma semplificando al massimo resta immutato il meccanismo alla base: la politica ha bisogno di continui finanziamenti, la maggior parte del denaro arriva da Big Pharma e risulta dunque impossibile avviare una guerra aperta. \u00c8 decisamente meglio la tecnica \u2018un colpo al cerchio e un colpo alla botte\u2019, un piccolo contentino (nel 2007 il Governo Federale ha messo sotto accusa la Purdue Pharma per pubblicit\u00e0 ingannevole nei confronti dei medici e dei consumatori; ritenuta colpevole di tutte le accuse, la societ\u00e0 ha dovuto pagare danni per 634,5 milioni di dollari) per placare gli animi e proseguire, sottobanco, a tessere accordi e assicurarsi appoggi politici.\n\nL\u2019ultimo capitolo degli attacchi a Big Pharma riguarda la multinazionale Johnson & Johnson, condannata il 27 agosto scorso da un giudice del Cleveland County District, Thad Balkman, al pagamento di 572 milioni di dollari in quanto responsabile di aver contribuito all\u2019esplosione dell\u2019epidemia di oppioidi dello stato, descritta dal procuratore generale Mike Hunter come \u00abla pi\u00f9 grande crisi sanitaria mai affrontata dall\u2019Oklahoma\u00bb. L\u2019accusa? La diffusione di notizie incomplete e fuorvianti a medici e cittadini, attraverso tecniche di marketing aggressive e ingannevoli, per vendere i potenti antidolorifici (il Duragesic e il Nucynta) prodotti dalla sua sussidiaria farmaceutica Janssen, nascondendone gli alti rischi di dipendenza. Una vittoria a met\u00e0, dato che la cifra richiesta dal procuratore era di 17 miliardi di dollari, da investire lungo trent\u2019anni in fondi per il trattamento delle dipendenze e programmi di prevenzione: Wall Street temeva una pena pi\u00f9 dura, e il titolo \u00e8 salito in borsa subito dopo la pubblicazione della notizia. Un colpo al cerchio e un colpo alla botte, per l\u2019appunto.\n\nTracciare facili e semplicistiche conclusioni \u00e8 difficile, oltre che sbagliato, perch\u00e9 il consumo dei farmaci oppioidi mette di fronte a un forte paradosso. Se negli Stati Uniti l\u2019abuso ha portato a una crisi di tossicodipendenze, nel resto del mondo questi stessi medicinali sono poco presenti o poco prescritti: per l\u2019Organizzazione Mondiale della Sanit\u00e0, il consumo pro capite di morfina \u00e8 un indicatore importante della qualit\u00e0 della terapia del dolore cronico da cancro, ma oggi \u2013 stando a un rapporto commissionato dalla rivista scientifica Lancet \u2013 il 90% di tutta la morfina nel mondo \u00e8 consumata dal 10% della popolazione nei Paesi pi\u00f9 ricchi. L\u2019Italia, nonostante gli aumenti degli ultimi anni, \u00e8 all\u2019ultimo posto in Europa per utilizzo di farmaci oppioidi nella terapia del dolore: la nostra spesa pro capite \u00e8 pari a 1,6 euro, contro i 5 della media europea e i 10 della Germania.\n\n\u00abQuesti farmaci sono un\u2019importante risorsa da difendere\u00bb, sottolinea Roberta Pacifici, Direttrice del Centro Nazionale Dipendenze e Doping dell\u2019Istituto Superiore di Sanit\u00e0. \u00abVigilare sulla prescrizione sconsiderata di oppiacei \u00e8 importantissimo per evitare che diventi l\u2019anticamera di una situazione come quella degli Stati Uniti. Ma altrettanto importante \u00e8 che questi farmaci arrivino a chi ne ha necessit\u00e0\u00bb.\n\nLa virt\u00f9, come sempre in casi del genere, sta nel mezzo: da un lato la prescrizione eccessiva di farmaci oppioidi e la troppo facile reperibilit\u00e0 \u00e8 capace di scatenare una opioid epidemic come negli States, dall\u2019altro la scarsa somministrazione in Paesi come l\u2019Italia va contro alla legge 38 del 2010, che sancisce il diritto all\u2019accesso alla terapia del dolore e alle cure palliative per tutti i cittadini. Se in America \u00e8 Big Pharma ad avere la fetta maggiore di responsabilit\u00e0, da noi la questione ha radici di tipo culturale, dove ostacoli di natura etica si intrecciano alla morale cristiana e allo statuto che il dolore riveste in essa.\n\nNel panorama che abbiamo dinanzi s\u2019accavallano interessi di tipo economico, religioso, politico, lobbismo e conservatorismo, che rendono complicatissimo stabilire un approccio equo e corretto da parte delle istituzioni nei confronti degli oppioidi. La situazione attuale, per\u00f2, lo richiede a gran voce, anche perch\u00e9 \u2013 per come stanno le cose \u2013 l\u2019unico che ora vede il suo benessere messo a repentaglio \u00e8 il singolo individuo.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-609942630-1024x683.jpg"}