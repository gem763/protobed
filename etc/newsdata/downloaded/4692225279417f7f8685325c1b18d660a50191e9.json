{"pub": "businessinsider", "title": "Johnson & Johnson potrebbe dover pagare 17 miliardi di danni. L\u2019accusa: essere responsabile \u201cdell\u2019epidemia da oppioidi\u201d in Usa. Oggi la sentenza \u2013 Business Insider Italia", "url": "https://it.businessinsider.com/johnson-johnson-potrebbe-dover-pagare-17-miliardi-di-danni-e-accusata-di-essere-responsabile-dellepidemia-da-oppioidi-che-flagella-gli-usa-oggi-la-sentenza", "language": "", "published_at": "2019-08-26", "downloaded_at": "2019-09-02 07:09:47.965282+00:00", "text": "L\u2019americana Johnson & Johnson rischia grosso con la sentenza attesa per oggi al tribunale di Cleveland. La posta in palio sono 17 miliardi di dollari: a tanto ammonta la richiesta di danni avanzata dal procuratore generale dello Stato dell\u2019Oklahoma, che accusa il quinto gruppo farmaceutico a livello mondiale di essere responsabile per quella che viene definita \u201cl\u2019epidemia da oppioidi\u201d, che nello Stato dell\u2019Oklahoma ha causato oltre 6 mila morti negli ultimi 20 anni.\n\nNegli Stati Uniti la diffusione di farmaci antidolorifici a base di oppioidi ha raggiunto da tempo livelli allarmanti, si parla apertamente di crisi degli oppioidi e le statistiche dicono che sono oltre 300 mila gli americani morti per overdose di oppioidi dal 2000 a oggi. La Dea, l\u2019agenzia governativa per il contrasto delle droghe, calcola che fra il 2006 e il 2012 le case farmaceutiche hanno distribuito sul mercato interno degli Stati Uniti 76 miliardi di pillole di Hydrocodone e di Oxycodone. Si tratta di analgesici normalmente indicati per chi deve affrontare dolori ricorrenti o permanenti, o anche per calmare la tosse. Il problema non \u00e8 la loro efficacia, che evidentemente \u00e8 buona, ma il fatto che generano dipendenza e il paziente continua a reclamarne l\u2019uso, fino a cadere nell\u2019abuso. Secondo il National Institute on Drug Abuse, l\u2019Alabama \u00e8 lo Stato con il pi\u00f9 alto tasso di diffusione degli oppioidi con 107 ricette prescritte all\u2019anno ogni 100 abitanti.\n\nAlcune pastiglie di Ossicodone, il farmaco sotto accuso perch\u00e9 creerebbe dipendenza. (Photo by John Moore/Getty Images)\n\nA fronte dei costi sostenuti dalla collettivit\u00e0 per l\u2019epidemia di oppioidi, il procuratore generale dello Stato dell\u2019Oklahoma, Mike Hunter, ha avviato all\u2019inizio di quest\u2019anno una causa contro un gruppo di case farmaceutiche, accusandole di avere fornito informazioni ingannevoli sugli effetti dei loro farmaci. Secondo Hunter le societ\u00e0 farmaceutiche per anni hanno messo in atto azioni di marketing aggressivo per vendere i loro antidolorifici, anche quando sapevano benissimo dei rischi di dipendenza cui vanno incontro i pazienti. Adesso, dice il procuratore, devono contribuire economicamente alle iniziative che lo Stato sta mettendo in atto per contrastare gli abusi di oppioidi, campagne di informazione e centri di disintossicazione.\n\nLe altre aziende citate in giudizio hanno preferito evitare la sentenza e si sono accordate a met\u00e0 processo: PurduePharma, produttrice dell\u2019OxyContin, ha accettato di pagare 270 milioni di dollari; Teva Pharmaceutical \u00e8 uscita dal processo dopo avere firmato un assegno da 85 milioni di dollari.\n\nJohnson & Johnson, invece, vuole andare fino in fondo, dopo avere respinto tutte le accuse. L\u2019azienda si dice certa di avere rispettato tutti i dettami della legge e i controlli della Food and Drug Administration: \u201cIl nostro marketing e le nostre promozioni erano corrette e responsabili\u201d, dicono i suoi avvocati. Nei confronti di Johnson & Johnson la richiesta economica \u00e8 altissima: 17 miliardi di dollari sono il 75% degli utili previsti per l\u2019intero 2019 (23 miliardi) e non sono l\u2019unico rischio, perch\u00e9 la sentenza di Cleveland \u00e8 attesa come un precedente importante nelle altre 1.900 cause che privati e istituzioni pubbliche hanno avanzato in tutta America contro Johnson & Johnson e PurduePharma.", "description": "", "authors": [], "top_image": "https://cdn.gelestatic.it/businessinsider/it/2019/08/getty-ossicodone.jpg"}