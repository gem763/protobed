{"pub": "businessinsider", "title": "Roventini: \u2018Senza la Lega un nuovo governo pu\u00f2 fare grandi cose: salario minimo, no flat tax, zero gas serra, soldi a sanit\u00e0 e istruzione\u2019", "url": "https://it.businessinsider.com/roventini-senza-la-lega-un-nuovo-governo-puo-fare-grandi-cose-salario-minimo-no-flat-tax-zero-gas-serra-piu-soldi-a-sanita-e-istruzione", "language": "", "published_at": "2019-08-21", "downloaded_at": "2019-09-02 07:32:03.564865+00:00", "text": "Il suo nome potrebbe tornare a circolare nei prossimi giorni, quando, con ogni probabilit\u00e0, sar\u00e0 necessario ripensare alla compagine governativa, e al Movimento Cinque Stelle saranno assai utili consigli su come invertire la rotta. Andrea Roventini \u2013 economista, professore associato alla Scuola superiore Sant\u2019Anna di Pisa e gi\u00e0 suggerito come ministro nell\u2019Economia da Luigi Di Maio nel 2018 \u2013 saprebbe da dove partire: regolamentazione del mercato, ruolo dello Stato e la necessit\u00e0 di abbandonare un certo neoliberismo mascherato che ha guidato i provvedimenti spinti dalla Lega nella fase che si \u00e8 appena conclusa.\n\nTemi in linea con l\u2019idea di un capitalismo diverso, e migliore, di cui gi\u00e0 aveva chiacchierato con Business Insider, e su cui negli ultimi giorni arrivano segnali persino dai pi\u00f9 insospettabili capitani d\u2019azienda della corporate America.\n\nHa fatto notizia il documento dei 200 capi d\u2019azienda americani in cui si chiede un capitalismo migliore. E, nel suo discorso al Senato, l\u2019ex premier Giuseppe Conte ha invocato per un suo eventuale bis un ruolo pi\u00f9 forte \u2013 ancorch\u00e9 non dirigista \u2013 dello Stato.\n\n\u201cA partire dagli anni 60, nell\u2019economia politica c\u2019\u00e8 stato un movimento accademico e culturale che ha cercato di convincerci che il mercato ha sempre ragione e funziona perfettamente per cui l\u2019intervento dello Stato, come ad esempio l\u2019introduzione del salario minimo, crea sempre inefficienze e costi per la collettivit\u00e0. Questa fiducia cieca nella magnifiche sorti e progressive del libero mercato \u00e8 stata ripetuta come un mantra e insegnata in molte Universit\u00e0 a generazioni di studenti, portando ad una sfiducia nell\u2019intervento pubblico nella politica monetaria e fiscale. La Banca Centrale deve controllare solo l\u2019inflazione, mentre le politiche fiscali sono dannose perch\u00e9 sottraggono risorse al settore privato per darle a quello pubblico. L\u2019egemonia del mercato ha pervaso la finanza: secondo la teoria \u201cFondamentalista\u201d del premio Nobel Fama, i prezzi delle azioni riflettono il valore delle aziende, cio\u00e8 dei loro profitti presenti e futuri, per cui nei mercati finanziari non possono esserci bolle speculative\u201d.\n\nUn pensiero un po\u2019 ardito.\n\n\u201cMa sostenuto da numerosi economisti tanto da divenire egemonico e da portare alla deregolamentazione spinta dei mercati finanziari, una delle cause della crisi del 2008. Tuttavia, Fama ha comunque continuato a sostenere che la crisi dei mutui subprime non era dovuta ad una bolla finanziaria: l\u2019integralismo pu\u00f2 arrivare a vette molto elevate! Nel frattempo si sono diffuse teorie alternative come quelle di Shiller che tengono conto dell\u2019\u201desuberanza irrazionale\u201d dei mercati. Ma Fama e Shiller pur sostenendo tesi opposte hanno vinto il premio Nobel nel 2013: un po\u2019 come conferire un premio sia a Tolomeo che a Copernico. A livello d\u2019impresa e di teoria manageriale si \u00e8 diffusa l\u2019idea, ispirata originariamente da Milton Friedman, che i manager devono perseguire la massimizzazione dei profitti, creando valore per gli azionisti, e aumentando cos\u00ec le chances di ricevere aumenti di stipendio e laute stock options\u201d.\n\nE adesso qualcosa \u00e8 cambiato?\n\n\u201cDopo la crisi del 2008 fortunatamente ci si \u00e8 resi conto che il mercato da solo non basta, ma anzi pu\u00f2 portare a risultati catastrofici. La politica monetaria non pu\u00f2 essere ossessionata solo dall\u2019inflazione; la politica fiscale \u00e8 un valido strumento per rilanciare l\u2019economia durante una recessione; i mercati finanziari deregolamentati non funzionano bene perch\u00e9 il rischio non pu\u00f2 essere totalmente diversificato e i comportamenti elusivi dei regolamenti degli istituti finanziari accentuano la formazione di bolle e l\u2019instabilit\u00e0. Infine ci si \u00e8 resi conto che le imprese non possono solo massimizzare valore per gli azionisti, come insegnato comunemente nelle business school. Come diverse generazioni di economisti sono stati formati con l\u2019idea che il mercato ha sempre ragione, cos\u00ec intere generazioni di manager e quadri aziendali sono stati educati con il pensiero unico della massimizzazione del valore degli azionisti, non considerando gli altri obiettivi sociali delle imprese\u201d.\n\nCosa ci fa pensare per\u00f2 che oggi la lezione sia realmente assimilata, e non si tratti solo di un nuovo tipo di opportunismo?\n\n\u201cSe si analizzano la narrativa e i discorsi delle imprese si nota che c\u2019\u00e8 un\u2019attenzione crescente per l\u2019ambiente ed il cambiamento climatico (ad esempio l\u2019obiettivo di essere \u201ccarbon neutral\u201d), e per la responsabilit\u00e0 sociale. Naturalmente possono essere solo strategie comunicative, ma i frutti ci permetteranno di giudicare. Nel frattempo, possiamo e dobbiamo creare incentivi, regolamentazioni e politiche pubbliche per essere sicuri che le imprese prendano coscienza dei rischi ambientali e della loro responsabilit\u00e0 sociale. Per esempio, si possono fissare standard pi\u00f9 stringenti per le emissioni di gas serra, si pu\u00f2 introdurre una carbon tax e si possono rompere i monopoli dei giganti di internet. Di quest\u2019ultima misura si discute da tempo negli Stati Uniti, che hanno una lunga tradizione di contrasto dei monopoli. Anche se non si smembreranno le grandi imprese di internet, sicuramente \u00e8 opportuno modificare la legislazione italiana, europea e possibilmente mondiale per assicurarsi che paghino finalmente le imposte: la web tax \u00e8 un buon inizio. I mercati finanziari ed il settore bancario vanno assoggettati ad una regolamentazione pi\u00f9 stringente ed allo stesso tempo semplice, per evitare scappatoie e comportamenti elusivi\u201d.\n\nQuesto richiede per\u00f2 un forte intervento del governo, e una forte novit\u00e0. Considerata la situazione politica attuale, quale di queste lezioni il prossimo governo \u2013 anche se dovesse nascere da una costola di quello appena caduto \u2013 potrebbe assimilare?\n\n\u201cB\u00e8, diciamo che l\u2019esperienza di questo governo ci ha lasciato in eredit\u00e0 pochi provvedimenti positivi in un oceano di cose negative. Tra i primi, metterei il decreto Dignit\u00e0 che ha ri-regolamentato il mercato del lavoro, perch\u00e9 se si vogliono fare i contratti a tutele crescenti vanno disincentivati e possibilmente eliminate le altre tipologie contrattuali, come gi\u00e0 sosteneva Olivier Blanchard. Un altro elemento positivo \u00e8 stato, ovviamente, il reddito di cittadinanza che si \u00e8 innestato sul Rei, e che andr\u00e0 messo a punto dal prossimo governo. Detto questo, ci sono una serie di provvedimenti negativi, spinti dalla Lega e dalla sua visione bipolare della politica economica. Da un lato ci sono provvedimenti ultra liberisti come la cosiddetta tassa piatta. Hanno provato a raccontare la bufala che si sarebbe pagata da sola: l\u2019economia e l\u2019evidenza statistica invece insegnano che non \u00e8 vero, e che la flat tax aumenta il deficit pubblico e accresce le disuguaglianze sociali dato che ne beneficiano principalmente i ricchi. Dall\u2019altro lato ci sono politiche populiste di stampo peronista come la famigerata quota 100, un regalo a determinate categorie sociali (maschi di mezza et\u00e0 con carriere continue), solo per raccogliere voti. Il quadro disastroso si completa con una serie di condoni fiscali spacciati per \u201cpace fiscale\u201d e con l\u2019introduzione delle quote forfettarie per le piccole imprese che le spinge ad evadere o a rimanere piccole. Quindi esattamente il contrario di quello che dovrebbe fare uno Stato che fa politica industriale e guida l\u2019innovazione delle imprese e cerca di farle diventare pi\u00f9 grandi\u201d.\n\nPensa che, con un\u2019altra composizione del governo, si possa fare di meglio?\n\n\u201cB\u00e8, prima della crisi di governo ero realmente pessimista. Ora sono moderatamente ottimista perch\u00e9 senza la Lega al governo \u00e8 facile fare meglio, semplicemente evitando certe politiche che non avrebbero aumentato la crescita ma solo esacerbato le disuguaglianze e scassato i conti pubblici. Spero che un nuovo governo possa fare di meglio, anche se il percorso sar\u00e0 difficile dato che deve essere disinnescato l\u2019aumento dell\u2019IVA\u201d.\n\nQuale percorso dovrebbe seguire, in politica economica, il nuovo governo, per segnare discontinuit\u00e0 e fare un\u2019operazione realmente diversa?\n\n\u201cSpero che si potranno intraprendere passi per una crescita sostenibile e inclusiva, innanzitutto destinando maggiori risorse a sanit\u00e0, istruzione, ricerca, primo motore dell\u2019innovazione. E poi un grande piano per rilanciare la crescita della produttivit\u00e0 contrastando il cambiamento climatico. Come nel Regno Unito va introdotto al pi\u00f9 presto l\u2019obiettivo di zero emissioni di gas serra per il 2050 e lo Stato deve intraprendere una seria politica industriale a favore delle imprese per stimolare l\u2019economia verde, aumentando l\u2019innovazione, creando nuove tecnologie, stimolando la nascita di nuove imprese e l\u2019occupazione. Infine, andrebbe introdotto il salario minimo, di concerto con i sindacati, per contrastare la disuguaglianza e tutelare maggiormente i lavoratori pi\u00f9 deboli\u201d.", "description": "", "authors": [], "top_image": "https://cdn.gelestatic.it/businessinsider/it/2019/06/Imagoeconomica_1245134-1024x683.jpg"}