{"pub": "businessinsider", "title": "Mazzucato: \u2018Se non cambiamo il capitalismo ci sar\u00e0 l\u2019avanzata di un nuovo fascismo cavalcato dai Salvini e dai Trump\u2019", "url": "https://it.businessinsider.com/mazzucato-se-non-cambiamo-il-capitalismo-ci-sara-lavanzata-di-un-nuovo-fascismo-cavalcato-dai-salvini-e-dai-trump", "language": "", "published_at": "2019-08-19", "downloaded_at": "2019-09-02 07:19:23.504677+00:00", "text": "Spendere, ma per fare il bene pubblico. Creando valore, e non sottraendolo alla collettivit\u00e0. Guardando al lungo periodo, e non all\u2019immediato: perch\u00e9 gli strumenti per ripensare l\u2019economia sono gli stessi capaci di produrre inclusivit\u00e0, giustizia sociale, attenzione alla diversit\u00e0. In altre parole, una societ\u00e0 migliore.\n\nMariana Mazzucato, , economista, docente di Innovation and Public Value all\u2019University College di Londra, direttrice dell\u2019Institute for Innovation and Public Purpose e autrice di https:// marianamazzucato.com , economista, docente di Innovation and Public Value all\u2019University College di Londra, direttrice dell\u2019Institute for Innovation and Public Purpose e autrice di The value of everything (Il valore di tutto) da tempo racconta l\u2019esigenza di un cambio di paradigma nei modelli economici dominanti, a partire da una consapevolezza: se non si cambia rotta il rischio molto concreto \u00e8 quello di una nuova ondata di fascismo, perch\u00e9 gli effetti di scelte economiche sbagliate si misurano non solo sul Prodotto interno lordo, ma soprattutto sulla societ\u00e0.\n\nPartiamo dall\u2019inizio: il capitalismo \u00e8 davvero \u201crotto\u201d?\n\n\u201cDirei di s\u00ec, e le ragioni sono diverse. La prima \u00e8 che c\u2019\u00e8 stata una finanziarizzazione spaventosa dell\u2019economia, il che significa sia che il settore finanziario \u00e8 diventato pi\u00f9 importante dell\u2019economia reale, sia che l\u2019economia reale \u00e8 diventata finanziarizzata: con un gioco di parole, la finanza finanzia la finanza\u201d.\n\nCosa significa concretamente?\n\n\u201cGli investimenti si concentrano nei settori che in inglese si indicano con l\u2019acronimo FIRE: Finance, Insurance, Real Estate (finanza, assicurazioni e immobiliare). Va poi anche detto che l\u2019enfasi delle aziende, a livello globale, \u00e8 pi\u00f9 nel ricomprare le proprie azioni che nell\u2019investire lo stesso denaro sul capitale umano, o per altri investimenti produttivi: soltanto le imprese del cosiddetto Fortune 500 hanno speso tre trilioni di dollari in shares buyback\u201d.\n\nSostanzialmente, fanno salire il valore delle proprie azioni usando la finanza piuttosto che creare le condizioni per una crescita di lungo periodo.\n\n\u201cEsatto. C\u2019\u00e8 poi una terza questione che spiega perch\u00e9 il capitalismo \u00e8 \u201crotto\u201d. Se infatti anche gli investimenti ci fossero, servirebbe una profonda trasformazione del modo in cui vengono erogati e gestiti. Prendiamo il settore dell\u2019acciaio, che \u00e8 in crisi seria sia in Italia che nel Regno Unito. Le aziende hanno affrontato la crisi semplicemente richiedendo fondi e altre forme di sostegno al governo, spesso ottenendoli. Ma non \u00e8 accettabile: i governi non devono distribuire denaro, devono creare le condizioni per la trasformazione del comparto in crisi. Qualsiasi settore dovrebbe poter ricevere sostegno solo a condizione che metta in piedi le condizioni per trasformarsi, e che evolva in qualcosa che porti benefici alla societ\u00e0 nel suo complesso. Questo \u00e8 l\u2019approccio che \u00e8 stato usato in Germania, per esempio, ma \u00e8 un caso abbastanza isolato. Ironicamente, sono i Paesi in via di sviluppo quelli pi\u00f9 inclini a trasformazioni che vadano in direzione della sostenibilit\u00e0 ambientale\u201d.\n\nE l\u2019Italia?\n\n\u201cL\u2019Italia affronta una crisi massiccia, politica ed economica, da prima dell\u2019introduzione dell\u2019euro: vent\u2019anni caratterizzati da zero crescita della produttivit\u00e0, da bassissimi investimenti pubblici e privati e da una relazione parassitaria tra il settore pubblico e quello privato. Il governo gialloverde in carica finora ha fatto promesse populiste che portano immediata soddisfazione \u2013 la flat tax, per esempio \u2013 mentre servirebbero investimenti massicci in tutto quello che pu\u00f2 garantire e strutturare una crescita di lungo periodo: scuola, ricerca, scienza e via discorrendo\u201d.\n\nC\u2019\u00e8 sempre la questione dei conti pubblici.\n\n\u201cSi continua a parlare del deficit, ma non \u00e8 un problema reale. Infatti \u00e8 stato molto basso per anni eppure il rapporto tra il debito e il Pil ha continuato ad alzarsi perch\u00e9 il denominatore non cresce. A livello puramente teorico, il rapporto potrebbe crescere all\u2019infinito se non si fa qualcosa per far crescere il Pil. Non sono a favore della Brexit o di alcuna uscita dall\u2019euro, ma uno dei problemi dell\u2019Europa \u00e8 che deve capire che il problema dei Paesi del Sud \u2013 Italia, Grecia, Portogallo \u2013 non \u00e8 l\u2019eccesso di spesa, bens\u00ec gli investimenti scarsi, l\u2019assenza di un ecosistema di innovazione, la produttivit\u00e0 ferma, la mancanza di cambiamenti strutturali. La diagnosi sbagliata del problema produce effetti: la prolungata enfasi sul tagliare \u2013 \u00e8 cos\u00ec ancora adesso \u2013 ha reso il deficit basso una scusa per non cambiare le componenti strutturali dell\u2019economia\u201d.\n\nQuali sono gli effetti di un capitalismo che non cambia, e di governi che sbagliano gli interventi, sulla societ\u00e0?\n\n\u201cL\u2019avanzata di un nuovo fascismo. Per capirlo bisogna fare un passo indietro. La crisi finanziaria ha avuto enormi conseguenze che ancora persistono, e che ancora animano la rabbia della gente: basti dire che nel novembre del 2010, 120 mila case furono pignorate solo negli Stati Uniti e nessuna delle persone impiegate nelle banche e nel settore finanziario \u2013 responsabili della crisi \u2013 sono state chiamate a rispondere legalmente delle proprie azioni. Questo ha contribuito ad alimentare l\u2019insoddisfazione anche nei confronti della politica, e la crescita delle destre. Cos\u00ec, in assenza di una contronarrativa e di una seria strategia alternativa per la crescita, basata sull\u2019inclusivit\u00e0 e non sulla mera redistribuzione a qualcuno, che \u00e8 uno degli argomenti facili del populismo, emergono personaggi come Salvini in Italia o Trump negli Stati Uniti, capaci di intercettare e fare crescere questa onda di insoddisfazione, un po\u2019 come \u00e8 successo negli Anni 30\u201d.\n\nLa redistribuzione per\u00f2 \u00e8 importante.\n\n\u201cInfatti nelle nostre priorit\u00e0 deve esserci s\u00ec risolvere la questione del cambiamento climatico, per cui abbiamo soltanto 12 anni rimasti o saremo tutti sott\u2019acqua, ma c\u2019\u00e8 anche con parimenti forza l\u2019esigenza di risolvere la crisi del populismo: altrimenti rischiamo di avere un pianeta sostenibile, ma senza la giustizia sociale, la tolleranza, l\u2019inclusivit\u00e0. L\u2019esigenza di lottare per una societ\u00e0 tollerante ed equa, basata sulla collaborazione e sulla cooperazione, in cui si rispettano le diversit\u00e0, va di pari passo con l\u2019importanza della definanziarizzazione dell\u2019economia e con la lotta ai cambiamenti climatici. Le tre cose sono assolutamente collegate, perch\u00e9 lavorare sulle prime significa spingere per una crescita sostenibile, verde, inclusiva. Significa passare da un modello di estrazione del valore a uno di creazione del valore\u201d.\n\nCome si traduce in concreto?\n\n\u201cA un livello di politiche, significa letteralmente rendere pi\u00f9 premiante \u201cil lungo periodo\u201d piuttosto che il breve. Un esempio semplice \u00e8 una tassa che renda le transazioni finanziarie che avvengono in millisecondi meno profittevoli degli investimenti nell\u2019economia reale. Questo coincide esattamente con l\u2019idea di premiare la creazione di valore, e non la sua estrazione. Invece, per effetto della finanziarizzazione di cui parlavamo all\u2019inizio, le aziende si preoccupano prevalentemente dei prezzi di Borsa, e non della ricerca e sviluppo, delle risorse umane, della formazione del personale in modo che non resti sopraffatto dalla rivoluzione tecnologica. C\u2019\u00e8 di pi\u00f9: molte corporation hanno ricevuto massicci benefici dai governi, senza che fossero condizionati all\u2019impiegarli per fare anche il bene pubblico. Negli Usa per esempio l\u2019industria farmaceutica riceve 40 miliardi di dollari all\u2019anno di investimenti, che andrebbero utilizzati non solo per sviluppare i farmaci che servono ma anche per renderli disponibili a costo sostenibile per la popolazione. Purtroppo, siamo abbastanza lontani dal vederlo succedere: per lo pi\u00f9 siamo ancora con un modello economico in cui le aziende \u201cestraggono\u201d valore dal pubblico, ma non lo creano\u201d.\n\n\u00c8 una dinamica parassitaria del capitalismo: le aziende assorbono i benefici, ma non restituiscono nulla.\n\n\u201cTutti parlano dei robot e di come ci stiano rubando il lavoro, ma non \u00e8 vero. Il problema non \u00e8 la tecnologia, \u00e8 che le aziende non investono sui lavoratori: ci vorrebbe una sorta di contratto sociale obbligatorio che regoli i benefit di cui godono le aziende e quello che devono restituire al pubblico. Il posto in cui si vede questo meccanismo all\u2019opera \u00e8 la Silicon Valley, dove le societ\u00e0 del tech che hanno approfittato massicciamente di investimenti pubblici, evadono le tasse penalizzando quindi i fondi pubblici per le scuole e ed altre infrastrutture critiche per i cittadini\u201d..\n\nQual \u00e8 invece la responsabilit\u00e0 dei governi?\n\n\u201cI governi dovrebbero fare almeno due cose importanti. In primis, assicurarsi di fare investimenti, specie quando c\u2019\u00e8 un problema di investimenti privati; poi, premiare le aziende che fanno investimenti di lungo periodo, cos\u00ec come quelle che lavorano concretamente per spingere la transizione a un altro modello. Si deve mettere denaro pubblico nell\u2019economia verde, o usare le tasse e gli stimoli per spingere il cambiamento\u201d.\n\nQuesti temi sono stati trattati pi\u00f9 di una volta. Si fanno conferenze, gli economisti lo dicono, se ne parla sui giornali. Perch\u00e9 la classe politica \u2013 in Italia e non solo \u2013 non sembra afferrare l\u2019urgenza del cambio di paradigma?\n\n\u201cB\u00e8, intanto non credo che siano davvero molti gli economisti che la pensano cos\u00ec: basta pensare a quello che scrivono Alesina e Giavazzi, in Italia, che \u00e8 pi\u00f9 o meno l\u2019opposto. Anche nel Regno Unito e in America la dottrina economica predominante \u00e8 ancora su posizioni molto diverse per quello che riguarda gli investimenti pubblici e la tassazione, e influenza la pratica politica. Ci sono alcuni economisti che sostengono le cose che abbiamo detto in questa chiacchierata, ma non sono abbastanza e forse non c\u2019\u00e8 abbastanza attenzione dei media tradizionali. Soprattutto, per\u00f2, per capire come mai non si cambia prospettiva bisogna considerare il denaro: l\u2019ideologia che predica il contrario di quello che abbiamo appena detto serve enormi interessi economici. Non solo perch\u00e9 si possono fare profitti \u2013 per esempio se alle aziende o a certi settori industriali vengono offerti sgravi fiscali \u2013 ma perch\u00e9 dietro all\u2019aumento dei profitti ci sono quantit\u00e0 enormi di denaro speso in lobbying. Tutti sappiamo che Google non paga abbastanza tasse, ma la vera questione sono i denari spesi e gli accordi presi sottobanco per riuscirci. Il che peraltro non fa che aumentare il populismo, e non produce nessun effetto reale sull\u2019economia. Ci vorrebbero risorse enormi per combattere quella propaganda\u2026\u201d.\n\nQuindi, come si inverte la rotta?\n\n\u201cCi vuole molta pi\u00f9 coordinazione e bisogna anche capire che l\u2019innovazione non \u00e8 solo una questione di buone o cattive idee. Questa \u00e8 l\u2019estate in cui celebriamo lo sbarco sulla luna, forse l\u2019impresa pi\u00f9 grande compiuta dall\u2019uomo, e dimostra che possiamo fare cose grandiose se ce lo diamo come obiettivo e costruiamo un mind set, una cornice mentale per ottenerlo.\n\nDopo la crisi economica, per esempio, non ci siamo dati come obiettivo il cambiamento del sistema finanziario, e non perch\u00e9 non fossimo capaci: non eravamo abbastanza determinati. Per cambiare il modello serve coordinamento tra Paesi con uno sforzo internazionale, trainato da qualche governo illuminato: il livello nazionale non basta. Ma ci vogliono anche un pensiero sistematizzato e moltissime risorse: se potessimo mettere insieme gli economisti, i ricercatori, gli avvocati e i media in una coalizione per creare una narrazione alternativa dei fattori chiave di una crescita di lungo periodo e della lotta al cambiamento climatico, dell\u2019esigenza di creare nuovi tipi di partnership provato pubblico, ogni risultato sarebbe alla nostra portata. Bisogna solo capire che \u00e8 davvero una battaglia\u201d.\n\nE tuttavia, considerato il mondo in cui viviamo, in cui si sfarinano persino le intese gi\u00e0 fatte come quella sul cambiamento climatico, non sembra uno scenario realistico.\n\n\u201c\u00c8 vero, ma la cosa importante \u00e8 concentrarsi sugli esempi che funzionano: per esempio se si prende il settore dell\u2019acciaio \u00e8 chiaro che bisogna fare come la Germania e non come l\u2019Italia e il Regno Unito. La Danimarca, un Paese molto piccolo, \u00e8 diventato il fornitore numero uno di servizi high tech al settore dell\u2019economia verde cinese, che investe nella trasformazione energetica 1,7 trilioni di dollari. Questo \u00e8 possibile perch\u00e9 a livello locale la Danimarca ha saputo costruire un ecosistema sostenibile, creando connessioni rilevanti tra i servizi e il settore manifatturiero: ora quel know how \u00e8 al servizio della pi\u00f9 grande economia mondiale, e possono insegnarlo al resto del mondo.\n\n\u00c8 da qui che bisogna ripartire: quello che non mi piace dell\u2019economia predittiva \u00e8 che spesso non si prende il giusto tempo per provare a cambiare le cose dal basso, o anche solo a imparare dalle esperienze degli altri per poi \u201cteorizzare\u201d. In questo momento storico, non abbiamo bisogno di pi\u00f9 critici, ma di pi\u00f9 persone che facciano\u201d.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL_532108-1024x685.jpg"}