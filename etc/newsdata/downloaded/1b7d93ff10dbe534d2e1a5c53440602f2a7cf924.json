{"pub": "businessinsider", "title": "Contro la Xylella ora c\u2019\u00e8 una speranza, il leccino. Ma a uccidere i produttori di olive della Puglia, oltre al batterio, sono incapacit\u00e0 politica e burocrazia \u2013 Business Insider Italia", "url": "https://it.businessinsider.com/contro-la-xylella-ora-ce-una-speranza-il-leccino-ma-a-uccidere-i-produttori-di-olive-della-puglia-oltre-al-batterio-sono-incapacita-politica-e-burocrazia", "language": "", "published_at": "2019-08-27", "downloaded_at": "2019-09-02 07:35:11.874443+00:00", "text": "La speranza per i coltivatori di olive della Puglia falcidiata dalla Xylella, si chiama \u201cleccino\u201d, una variet\u00e0 di ulivo risultata resistente (che \u00e8 diverso da immune) al batterio. Tanto che marted\u00ec nell\u2019azienda agricola di Giovanni Melcarne, a Gagliano del Capo, nella provincia di Lecce (la prima sei anni fa ad essere colpita dall\u2019epidemia), si sono raccolte le prime olive ottenute da piante immunizzate.\n\nA produrre i frutti della (forse) rinascita, giovani ulivi innestati tre anni fa con il leccino. Tanto tempo serve infatti a una pianta per tornare a offrire le olive. E segnali incoraggianti stanno arrivando anche dagli innesti sulle piante secolari \u2013 quelle poche che sono sopravvissute -, sebbene la comunit\u00e0 scientifica non possa ancora certificare i risultati. Un raggio di sole, in un panorama allarmante, se si considera che ormai la Xylella ha raggiunto Fasano (Brindisi), si \u00e8 affacciata in Basilicata e avanza al ritmo di 2 chilometri al giorno.\n\nPer comprendere quanto la raccolta del signor Malcarne abbia un valore simbolico, basta ricordare che a causa della Xylella fastidiosa, nella provincia di Lecce erano andate perse quasi 3 olive su 4. Nel 2018 la produzione di olio di oliva extravergine era crollata del 73%, secondo le stime della Coldiretti. Una calamit\u00e0, considerando che la Puglia da sola produce oltre la met\u00e0 dell\u2019olio \u201cMade in Italy\u201d. Quest\u2019anno le prospettive sembrano migliori: con un extra vergine stimato nel 2019 in aumento del 70-80%, grazie alla ripresa degli uliveti delle aree di Bari e Foggia, con ottime performance anche di Taranto e Brindisi. Bizze climatiche permettendo, la produzione potr\u00e0 toccare i 315 milioni di chili, ma resta comunque notevolmente inferiore alla media dell\u2019ultimo decennio. \u201cBisogna recuperare il pesante deficit italiano potenziando una filiera che coinvolge oltre 400 mila aziende agricole specializzate in Italia e che pu\u00f2 contare sul maggior numero di olio extravergine a denominazione in Europa (43 dop e 4 igp) con un patrimonio di 250 milioni di piante e 533 variet\u00e0 di olive, il pi\u00f9 vasto tesoro di biodiversit\u00e0 del mondo\u201d, spiega il presidente della Coldiretti, Ettore Prandini.\n\nUna ripresa che per\u00f2 non tocca il Salento, dove Coldiretti stima \u201cun calo del 90-95% della produzione rispetto alle medie storiche, perch\u00e9 risultano produttive solo le piante di leccino\u201d, che sono appena il 5% degli ulivi. Le altre variet\u00e0, la cellina e l\u2019ogliarola, sono state decimate.\n\nLa spremitura delle olive raccolte da Giovanni Malcarne.\n\nLa scelta della spremitura nell\u2019azienda Malcarne non \u00e8 affatto casuale. \u00c8 stato infatti Giovanni, che \u00e8 imprenditore, ma anche agronomo, a \u201cscoprire\u201d la resistenza del leccino. Di sua sponte, infatti, ha rintracciato oltre 30 variet\u00e0 di ulivo xylella-resistenti e le sta testando \u2013 inoculandole con il batterio \u2013 nella serra della sua azienda. Ha inoltre destinato 12 dei 50 ettari della sua tenuta a laboratorio di sperimentazione, dove testa le nuove variet\u00e0. Un\u2019iniziativa solitaria, una crociata spinta dalla disperazione, vista l\u2019assenza delle istituzioni, troppo impegnate a polemizzare tra loro. Una lotta monitorata dai ricercatori, i quali per\u00f2, per certificare i vari progressi scientifici (come l\u2019utilizzo del leccino), devono aspettare i tempi della scienza, assai diversi da quelli dell\u2019economia. \u201cSappiamo che solo la ricerca ci pu\u00f2 salvare\u201d, dice Malcarne, che dall\u2019inizio dell\u2019epidemia ha perso oltre l\u201985% delle sue piante secolari, circa 3500 ulivi.\n\nMa a rendere la vita difficile ai contadini pugliesi non \u00e8 solo l\u2019invasione batterica. A uccidere le aziende e a soffocare l\u2019economia di un territorio ci pensano anche la burocrazia, la lotta tra istituzioni, l\u2019interpretazione di decreti discordanti tra stato e Regione, l\u2019impreparazione (nella provincia di Lecce non si \u00e8 mai fatto un censimento delle piante di ulivo, e in quelle di Brindisi e Bari lo si \u00e8 fatto solo quando la l\u2019epidemia era ormai conclamata).\n\nLa raccolta di Malcarne \u201c\u00e8 un segnale di rinascita per la provincia di Lecce che grazie alle variet\u00e0 resistenti dovr\u00e0 recuperare un patrimonio inestimabile, perso per ritardi, scaricabarile e mancata determinazione nella lotta al batterio che ha gi\u00e0 causato danni da 1,2 miliardi di euro\u201d, attacca Savino Muraglia, battagliero presidente Coldiretti Puglia.\n\nUlivi abbattuti a Maglie, Lecce. (Photo by Marco Di Lauro/Getty Images)\n\nUn esempio chiarisce il cortocircuito pugliese: il \u201cdecreto Centinaio\u201d, giunto con sei anni di ritardo, ha eliminato i vincoli previsti sull\u2019espianto e sul reimpianto degli ulivi morti (gli ulivi centenari erano infatti sottoposti a tutela paesaggistica). Ma la Regione Puglia, in lotta con il governo gialloverde, ha abbracciato un\u2019interpretazione restrittiva del decreto, cos\u00ec oggi la regione guidata dal Pd Emiliano permette di estirpare le piante morte, ma non di ripiantarle. Se poterlo fare, serve l\u2019ok della Sovrintendenza alle belle arti e lo si pu\u00f2 ottenere solo presentando una specifica domanda. \u201cLa pratica \u00e8 l\u2019equivalente di una richiesta di licenza edilizia\u201d, spiega Malcarne, \u201ccosta fino a 2500 euro a pianta e l\u2019iter dura oltre un anno. Un\u2019assurdit\u00e0!\u201d. Non solo: oggi gli agricoltori possono accedere agli aiuti economici, tuttavia, qualora dovessero usufruirne, ma la loro domanda alla sovrintendenza dovesse essere respinta, non solo dovrebbero restituire i soldi, ma sarebbero anche passibili di procedimento penale per abuso edilizio.\n\n\u201cNon dovremmo essere qui a parlare di vincoli paesaggistici, ma di come ricostruire il tessuto economico di una regione\u201d, si sfoga con Business Insider Italia, Muraglia, \u201cinvece scontiamo l\u2019impreparazione e il populismo di un\u2019intera classe politica a rispondere ai problemi dei territori. Ora ricambier\u00e0 il governo e mi ritrover\u00f2 a spiegare da capo al nuovo ministro la nostra situazione, a combattere per i decreti attuativi, conscio che chi arriver\u00e0 azzerer\u00e0 tutto quanto fatto fino a oggi. Per spiegare come tutto ci\u00f2 sia possibile, mi viene in mente solo una sola parola: incapacit\u00e0, soprattutto della regione Puglia\u201d. E non che il mondo scientifico sia immune dalle critiche: \u201cSi figuri, aggiunge, che da quando ha l\u2019incarico di presidente Coldiretti, cio\u00e8 da nove mesi, non ho mai avuto un\u2019interlocuzione con l\u2019universit\u00e0. Inoltre, quando i ricercatori hanno paura di eventuali azioni della magistratura, quando sanno di rischiare processi e sanzioni, che aiuto vuole che diano! Malcarne ha dovuto fare tutto da solo perch\u00e9 siamo disperati\u201d.\n\nUn uliveto in fiamme nel luglio scorso.\n\nMa i vincoli burocratici comportano anche un altro risvolto negativo: le zone desertificate dal batterio, non pi\u00f9 manutenute, si trasformano in sterpaglie, quindi il rischio incendio \u00e8 decuplicato. Secondo i dati dei Vigili del Fuoco, solo a luglio nella provincia di Lecce, sono scoppiati 70 incendi che hanno carbonizzato 1300 ulivi. Il pi\u00f9 colpito \u00e8 stato il comune di Ugento, con 900 piante andate in fumo, mentre altre 500 sono bruciate a Tricase in un unico rogo. Inoltre, l\u2019emergenza \u00e8 moltiplicata dalla scarsit\u00e0 dei mezzi di soccorso a disposizione \u2013 solo per spegnere le fiamme di un singolo albero servono oltre 300 litri d\u2019acqua \u2013, quindi i vigili del fuoco possono solo circoscrivere le fiamme, creando un perimetro per evitare che si propaghino, accettando di lasciar bruciare tutti gli alberi all\u2019interno degli uliveti.\n\nInfine, come fa notare Muraglia, la morte degli ulivi e la loro mancata sostituzione avr\u00e0 a breve pesanti ripercussioni anche sul turismo: \u201cDa Gallipoli in gi\u00f9 \u00e8 un deserto di alberi morti e sterpaglie. Chi crede che avr\u00e0 ancora voglia di venire in Puglia a fare le vacanze? Quando anche il turismo sar\u00e0 in crisi, allora l\u2019intera regione sar\u00e0 definitivamente in ginocchio\u201d.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1136965792-1024x683.jpg"}