{"pub": "businessinsider", "title": "\u00c8 la nostra fame di carne e soia la benzina sul fuoco dell\u2019Amazzonia", "url": "https://it.businessinsider.com/amazzonia-incendi-cause-economiche-vendite-di-carne-e-soia-dal-brasile-in-cina-e-nel-mondo", "language": "", "published_at": "2019-08-27", "downloaded_at": "2019-09-02 07:03:41.656238+00:00", "text": "Gli incendi divorano la foresta pluviale, distruggendo lentamente uno dei polmoni del pianeta. L\u2019Amazzonia sta attraversando una fase critica: le colonne di fumo denso che si alzano dalla vegetazione tropicale sono il risultato delle fiamme che hanno avviluppato la macchia verde degli stati brasiliani di Amazonas, Rondonia, Mato Grosso, Par\u00e0 e del Paraguay. Le immagini rimbalzate da una parte all\u2019altra del globo mostrano l\u2019effetto di un disastroso processo di deforestazione causato dall\u2019appetito globale di carne e soia. Fiore all\u2019occhiello dell\u2019esportazione brasiliana, la domanda di questi prodotti ha spinto allevatori e agricoltori a intensificare la produzione, annientando alberi e piante del territorio e rimuovendo le popolazioni locali e indigene che l\u00ec vivono.\n\nCome spiega l\u2019Ispra in una nota, l\u2019allevamento del bestiame \u00e8 responsabile dell\u201980 per cento della deforestazione in corso: \u201cUna parte significativa dell\u2019offerta globale di carne bovina, compresa gran parte dell\u2019offerta di carne in scatola in Europa, proviene da terreni che un tempo erano la foresta pluviale amazzonica\u201d chiarisce l\u2019Istituto superiore per la protezione e ricerca ambientale. Il Brasile \u00e8 infatti uno dei pi\u00f9 grandi esportatori al mondo: nel 2018 ha prodotto 10,96 milioni di tonnellate di carne macellata, destinandone il 20,12 per cento (2,21 milioni di tonnellate) al mercato estero per servire oltre 100 paesi tra prodotti freschi e processati.\n\nAlcuni animali pascolano in un\u2019area della foresta amazzonica distrutta da un incendio nel nord del Brasile \u2013 ANTONIO SCORZA/AFP/Getty Images\n\nAl contempo, il gigante sudamericano ha costruito un fiorente business sulla soia, competendo con gli Stati Uniti per soddisfare le esigenze della Cina, il principale acquirente internazionale. Tra il 2016 e il 2017, le due potenze dell\u2019emisfero occidentale esportavano l\u201983 per cento della soia che finiva sul mercato mondiale: quella del nord, aveva venduto 59 milioni di tonnellate, l\u2019altra 63 mmt. \u201cDurante il periodo considerato, la Cina fu il mercato di sbocco del 61 per cento delle esportazioni di soia statunitense e il 77 per cento di quella brasiliana\u201d, si legge in uno studio dell\u2019Usda (United States Departmente of Agriculture).\n\nLe esportazioni verso la Cina della soia americana \u2013 Usda\n\nE nel corso del tempo, lo stato latinoamericano \u00e8 riuscito anche ad approfittare della guerra commerciale esplosa tra Washington e Pechino. Le consegne degli Stati Uniti verso la Cina sono diminuite enormemente tra il 2018 e il 2019, a causa delle tariffe del 25 per cento imposte dalle autorit\u00e0 cinesi sulle importazioni statunitensi: un atto di ritorsione per i dazi decisi da Donald Trump. Come fa notare il prof Ian Sheldon su The Conversation, le vendite degli agricoltori nordamericani sono calate, in tonnellate, dell\u201980 per cento rispetto ai tre anni precedenti. Il Brasile ha cos\u00ec riempito questo vuoto, cavalcando la crescente domanda asiatica.\n\nIl crollo delle esportazioni di soia dagli Stati Uniti alla Cina \u2013 The Conversation/Ian Sheldon\n\nLe vendite di soia e carne causano i roghi in Amazzonia\n\nLa fame globale di questi prodotti ha contribuito ad alimentare il fuoco che brucia l\u2019Amazzonia. Non \u00e8 infatti un fenomeno di poche settimane, ma dura ormai da tempo. Come ricorda l\u2019Ispra, quest\u2019anno sono stati rilevati finora circa 75 mila incendi: si tratta di un numero record, quasi il doppio rispetto agli eventi registrati nello stesso periodo del 2018. \u201cL\u2019istituto nazionale per la ricerca spaziale (Inpe) ha rilevato che nel mese di luglio sono stati bruciati 225 mila ettari di foresta pluviale amazzonica, anche questo un dato senza precedenti, il triplo rispetto a quelli del luglio 2018\u201d.\n\nServe un suolo adatto per il pascolo e per estendere le coltivazioni: cos\u00ec viene adottata la tecnica del \u201ctaglia e brucia\u201d per liberare la terra dalla vegetazione e dalle persone che la abitano. Gli alberi sono abbattuti tra luglio e agosto, lasciati l\u00ec affinch\u00e9 perdano umidit\u00e0 e infine bruciati, con l\u2019idea che le ceneri possano fertilizzare il terreno: \u201cQuando ritorna la stagione delle piogge, l\u2019umidit\u00e0 del suolo denudato favorisce lo sviluppo di vegetazione nuova per il bestiame\u201d, sottolinea ancora Lorenzo Ciccarese, autore della nota di Ispra.\n\nVista dall\u2019alto di un\u2019area bruciata nello stato di Rond\u00f4nia \u2013 Victor Moriyama / Greenpeace\n\nGrazie ad alcune iniziative come la moratoria che contrasta l\u2019acquisto della soia proveniente da terre soggette a deforestazione, l\u2019impatto di queste coltivazioni sul suolo amazzonico si \u00e8 ridotto, ma il problema di fondo rimane. Infatti uno studio del dicembre 2018 ha calcolato che circa 17.500 km2 del Cerrado, la grande savana tropicale del Brasile, \u00e8 stata disboscata negli ultimi 11 anni per lasciare spazio alle piantagioni di soia. E la crescita della domanda cinese di questo prodotto potrebbe incoraggiare le imprese zootecniche e agro-industriali a sfruttare ancora di pi\u00f9 il territorio.\n\nLa dieta alimentare dei consumatori cinesi \u00e8 ormai cambiata, il riso ha lasciato sempre pi\u00f9 il posto alla carne di maiale e pollo, la cui produzione \u00e8 cresciuta del 250 per cento tra il 1986 e il 2012 (e dovrebbe aumentare di un altro 30 per cento entro il 2020). Per nutrire questi animali da allevamento, il paese ha bisogno di enormi quantit\u00e0 di mangime che non \u00e8 grado di produrre da solo e che quindi deve necessariamente importare. E gi\u00e0 ora i produttori brasiliani contano molto sul fabbisogno cinese: tra il 2016 e il 2017, avevano prodotto 114 milioni di tonnellate, esportandone 49 in Cina: in altre parole, circa il 43 per cento si legge nel report \u201cInterdependence of China, United States, and Brazil in Soybean Trade\u201d.\n\nRaccolto di soia in Brasile \u2013 YASUYOSHI CHIBA/AFP/Getty Images\n\nSul versante della carne, invece, il Brasile ha chiuso il 2018 con volumi record di esportazioni: circa 1,64 milioni di tonnellate sono state consegnate, l\u201911 per cento in pi\u00f9 rispetto all\u2019anno precedente. Che tradotto in fatturato, ha permesso di registrate 6,75 miliardi di dollari di vendite (in crescita del 7,9 per cento sul 2017). Numeri che testimoniano una posizione di leadership, grazie a quasi 215 milioni di capi di bestiame collocati in 163 milioni di ettari di terreno, ha spiegato Antonio Jorge Camardelli, presidente della Brazilian Beef Exporters\u2019 Association (Abiec) nello studio \u201cBeef report, brazilian lifestock profile\u201d.\n\nAnche in questo caso, la principale destinazione delle vendite estere \u00e8 l\u2019Asia: Hong Kong e Cina hanno ottenuto la fetta pi\u00f9 grande del totale delle esportazione di carne brasiliana, rispettivamente il 24 e il 19 per cento. Vengono poi Egitto (11 per cento), Unione europea (7 per cento) e Cile (7 per cento). In termini di ricavi, le quote pi\u00f9 alte sono quelle relative a Cina (22 per cento), Hong Kong (21 per cento) e Ue (11 per cento).\n\nMercato di sbocco della soia brasialina esportata all\u2019estero \u2013 Abiec\n\nGli allevamenti pi\u00f9 grandi si trovano negli stati del Mato Grosso, Goias, Mato Grosso do Sul, Minas Gerais, Par\u00e0, Rondonia, come mostra la tabella in basso. E proprio in alcuni di questi stati, colpiti dagli incendi, si sono registrate le percentuali pi\u00f9 alte di crescita dei capi di bestiame negli ultimi dieci anni. GreenPeace sottolinea che il 75 per cento dei focolai quest\u2019anno si \u00e8 verificato in regioni che nel 2017 erano coperte da foreste, convertite poi in pascoli e aree agricole: \u201cNegli stati di Rond\u00f4nia e Par\u00e1, ad esempio, gli incendi mostrano chiaramente l\u2019avanzata dell\u2019agricoltura industriale, spesso per far spazio a pascoli per il bestiame e colture, soia in particolare, destinate alla mangimistica\u201d, si legge in un comunicato dell\u2019associazione ambientalista.\n\nGli stati in Brasile che presentano gli allevamenti pi\u00f9 grandi di bestiame \u2013 Abiec\n\nL\u2019Ispra ricorda che finora l\u2019Amazzonia \u00e8 stata disboscata per oltre il 15 per cento rispetto al suo stato iniziale: se questo processo di deforestazione dovesse andare avanti superando la soglia limite del 25 per cento, \u201cnon ci saranno abbastanza alberi per mantenere l\u2019equilibrio del ciclo dell\u2019acqua. La regione attraverser\u00e0 un punto critico, evolvendo verso la savana\u201d.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1138984870-1024x682.jpg"}