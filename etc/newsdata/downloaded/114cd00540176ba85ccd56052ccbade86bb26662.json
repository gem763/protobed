{"pub": "businessinsider", "title": "Un tatuaggio ci salver\u00e0 la vita? Messi a punto pigmenti che cambiano colore se qualcosa non va nel nostro corpo", "url": "https://it.businessinsider.com/un-tatuaggio-ci-salvera-la-vita-messi-a-punto-pigmenti-che-cambiano-colore-se-qualcosa-non-va-nel-nostro-corpo", "language": "", "published_at": "2019-08-24", "downloaded_at": "2019-09-02 07:31:56.267282+00:00", "text": "La pratica del tatuaggio \u00e8 antichissima e ha sempre affascinato l\u2019uomo. Le testimonianze pi\u00f9 antiche che abbiamo sono i disegni che raffigurano un toro con una lunga coda e corna ritorte e una pecora con le corna ricurve ritrovati su un ragazzo, e quattro piccoli motivi a forma di S su una donna. Si tratta di due mummie conservate al British Museum di Londra che sono vissute tra il 3351 e il 3017 avanti Cristo nell\u2019Alto Egitto. Un altro testimone importante \u00e8 il famoso Oetzi, il corpo congelato e perfettamente conservato di un uomo che aveva disegnati 61 simboli. Ritrovato nel 1991 ai piedi del ghiacciaio del Similaun, sul confine italo austriaco, si pensa sia vissuto 5 mila anni fa. Anche le pitture egiziane dell\u2019epoca dei Faraoni mostrano tatuaggi sul corpo delle danzatrici. La loro funzione \u00e8 stata diversa a seconda della cultura che li ha espressi: scopi estetici, rituali, religiosi, ma anche di protesta. In Giappone, dove anche ora sono vietati, la decorazione a corpo intero deriva da una ribellione: le persone di rango inferiore non potevano indossare kimono decorati, dunque se li disegnavano addosso.\n\nRicercatori dell\u2018Universit\u00e0 di Monaco hanno per\u00f2 scoperto il modo di aggiungere una nuova possibilit\u00e0: hanno trovato un pigmento che, oltre a dare un risultato estetico, pu\u00f2 servire come elemento di indagine diagnostica. In questo modo il tatuaggio, oltre a essere bello, permette di monitorare la salute. Di solito su usano colori derivati da animali o, pi\u00f9 recentemente grazie ai vegani, dalle piante, o dai metalli. In questo caso per\u00f2 l\u2019area tatuata varia di colore quando qualcosa non va per il verso giusto.\n\nGuarda anche: Il tatuaggio che cambia colore per monitorare glicemia e altri valori: cos\u00ec il nostro corpo diventa un display interattivo\n\nIl primo a inventare la parola che usiamo oggi \u00e8 stato James Cook, distorcendolo da quello locale, l\u2019onomatopeico tau tau derivato dal rumore prodotto dal picchiettare di un legno sull\u2019ago, per bucare la pelle. Oggi il tatuaggio ha un enorme successo. In Italia i tatuati sono quasi sette milioni e rappresentano il 13,8 per cento della popolazione del nostro Paese. Sono pi\u00f9 donne che uomini. Ogni anno si spendono 300 milioni e i negozi che li forniscono stanno crescendo senza sosta: negli ultimi cinque anni sono aumentati del 200 per cento.\n\nLeggi anche: Tatuati e pentiti. Con l\u2019avanzare dell\u2019et\u00e0 uno su quattro vorrebbe non averlo fatto. Ma il tatuaggio si pu\u00f2 cancellare?\n\nIl 3 per cento di queste persone non si fa disegnare animali o fiori, ma il trucco permanente, e lo 0,5 per cento lo fa per finalit\u00e0 mediche.\n\nUna di queste \u00e8 il tatuaggio della cornea, per correggere l\u2019opacit\u00e0 e le cicatrici corneali in caso di cataratta. Un altra \u00e8 il tatuaggio endoscopico che viene fatto sul colon per facilitare il reperimento della zona in cui per esempio cresce un polipo, aiutando a monitorarla nel tempo o ad asportarla. Ma si utilizza questo sistema anche per ricostruire l\u2019areola del capezzolo dopo un intervento per un cancro al seno, o per nascondere cicatrici, per comunicare il gruppo sanguigno o il fatto che si \u00e8 diabetici in modo che, nel caso si vada in coma, il team medico possa immediatamente sapere di cosa si tratta.\n\nLa nuova scoperta per\u00f2 non interviene su qualcosa che gi\u00e0 c\u2019\u00e8: rivela invece una patologia in corso nel momento in cui agisce.\n\nPer disegnare un tatuaggio infatti, il tatuatore infila l\u2019ago sotto l\u2019epidermide e raggiunge il derma. Questo tessuto, spesso circa un millimetro, ospita nervi, vasi sanguigni e follicoli capillari. Una volta raggiunto, la tinta iniettata rimane permanentemente. Gli studiosi tedeschi hanno individuato e adattato sensori chimici colorimetrici che possono essere usati al posto dell\u2019inchiostro. Messi in particolari punti del corpo reagiscono ai cambiamenti metabolici dovuti alle patologie, in modo diretto e immediato, vale a dire senza intervalli di tempo prolungati. Il primo che \u00e8 stato sperimentato \u00e8 un indicatore di pH che varia da giallo a blu se il pH passa da 5 a 9. Normalmente \u00e8 intorno a 7,4. Altri sensori controllano invee i livelli di glucosio, per esempio per i diabetici, e quelli dell\u2018albumina, una proteina del plasma sanguigno che quando raggiunge livelli bassi pu\u00f2 indicare problemi ai reni o al fegato, mentre se \u00e8 alta significa che il cuore \u00e8 coinvolto.\n\nPer ora la sperimentazione \u00e8 avvenuta sui maiali, ma gli autori della ricerca pensano si tratti di un sistema poco costoso che permette di tenere sotto controllo i pazienti con poco sforzo, e in futuro potrebbe essere utilizzato, con altri colori, per altri tipi di indagini, come l\u2019analisi degli elettroliti, delle proteine, di organismi patogeni, e del livello di deidratazione.\n\nNon solo: \u00e8 possibile sviluppare una app per il telefono in grado di rivelare la sfumatura e lanciare, se \u00e8 il caso, l\u2019allarme. Si tratta dunque di una medicina personalizzata che pu\u00f2 salvare la vita, grazie a un bel disegno sul corpo.\n\n", "description": "", "authors": [], "top_image": "https://cdn.gelestatic.it/businessinsider/it/2019/07/tatouages-biomarqueurs.jpeg"}