{"pub": "businessinsider", "title": "La prima mossa di Ursula von der Leyen: un mega fondo sovrano europeo da 100 miliardi per contrastare Trump e Xi Jinping", "url": "https://it.businessinsider.com/la-prima-mossa-di-ursula-von-der-leyen-un-mega-fondo-sovrano-europeo-da-100-miliardi-per-contrastare-trump-e-xi-jinping", "language": "", "published_at": "2019-08-23", "downloaded_at": "2019-09-02 07:20:21.780225+00:00", "text": "Il programma quinquennale della nuova presidente della Commissione europea, Ursula von der Leyen, potrebbe contenere un fondo sovrano europeo da 100 miliardi di euro per promuovere i \u201ccampioni\u201d industriali dell\u2019Ue contro i rivali americani come Apple, Google e quello cinese Alibaba.\n\nE\u2019 quanto rivela il sito Politico.eu e il Financial Times sulla base di un documento di 173 pagine, che dovrebbe costituire la base per il programma della Commissione presieduta dalla popolare tedesca Ursula von der Leyen che prender\u00e0 il posto del popolare lussemburghese Jean-Claude Juncker il prossimo 1\u00b0 novembre , data ultima (salvo ennesimo rinvio) prevista anche per la Brexit.\n\nIl fondo \u2013 chiamato provvisoriamente \u201cEuropean Future Fund\u201d \u2013 dovrebbe utilizzare risorse dal bilancio comunitario per raccogliere almeno 100 miliardi di euro di finanziamenti pubblici e privati da investire direttamente nel capitale delle imprese europee.\n\n\u201cL\u2019emergere e la leadership di concorrenti privati non-Ue, con mezzi finanziari senza precedenti, ha il potenziale di obliterare le dinamiche innovative e la posizione industriale dell\u2019industria Ue in alcuni settori\u201d, dice il documento citato da Politico.eu e dal quotidiano finanziario della City, il Financial Times. Tra i rivali dell\u2019Ue vengono citati i cosiddetti Gafa americani (Google, Apple, Facebook, Amazon) e i cinesi Bat, (Baidu, Alibaba e Tencent), tutte societ\u00e0 capaci di dettare l\u2019agenda digitale globale. L\u2019Europa non ha aziende leader in questi settori strategici e la Ue non ha un motore di ricerca paragonabile alla potenza di Google per esempio) e questo rappresenta un rischio per i posti di lavoro del futuro, la crescita economica e l\u2019influenza europea in questi settori.\n\nQuesto per\u00f2 potrebbe voler dire modificare le attuali regole sulla concorrenza, scelta richiesta a gran forza dalla Francia di Macron e dalla Germania della Merkel ma a cui si oppone il governo liberale e liberista olandese del premier Rutte che non vede di buon occhio la creazione di campioni europei, spesso per creare fusioni tra societ\u00e0 tipo la francese Alstom e la tedesca Siemens nel settore ferroviario (bloccata dal commissario Ue Margrethe Vestager) con gravi rischi di riduzione dei soggetti nel mercato e possibili aumenti dei costi per i consumatori.\n\nIntanto per\u00f2 ci sono il fondo sovrano cinese, noto come China Investment Corp, che \u00e8 tra le maggiori risorse nazionali al mondo, mentre la Norvegia, che non \u00e8 nell\u2019UE, vanta il pi\u00f9 grande fondo europeo di propriet\u00e0 nazionale grazie ai proventi del petrolio del Mare del Nord.\n\nIl documento contiene altre misure, come un quadro legislativo pi\u00f9 semplice per adottare dazi in caso di guerra commerciale da parte degli Stati Uniti, insomma di migliorare la capacit\u00e0 di reagire in tempi rapidi a possibili attacchi commerciali di Trump. Una delle proposte nei confronti della Cina di Xi Jinping sono misure pi\u00f9 stringenti per impedire alle imprese cinesi di partecipare alle gare d\u2019appalto in Europa se ricevono un livello eccessivo di sussidi dal governo di Pechino, cio\u00e8 di evitare di giocare con carte truccate.\n\nTra le altre idee ci sono un\u2019assicurazione europea contro la disoccupazione da adottare entro 100 giorni dall\u2019entrata in funzione della nuova Commissione, regole pi\u00f9 stringenti per i social network e la pubblicit\u00e0 politica su internet.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-1157403254-1024x683.jpg"}