{"pub": "businessinsider", "title": "Idee di investimento \u2013 Azioni \u2013 2 settembre 2019", "url": "https://it.businessinsider.com/idee-di-investimento-azioni-2-settembre-2019", "language": "", "published_at": "2019-09-02", "downloaded_at": "2019-09-02 09:05:15.819435+00:00", "text": "In Europa i titoli ciclici e value sono prezzati con multipli degli utili molto bassi anche per le prospettive non troppo brillanti. Opportunit\u00e0 selettive nei mercati emergenti e nelle nicchie del biotech\n\nEUROPA, MULTIPLI BASSI PER I CICLICI E I VALUE\n\nI mercati europei sono stati caratterizzati, di recente, da un certo grado di volatilit\u00e0: le aspettative per i futuri stimoli delle banche centrali si sono scontrate con l\u2019arrivo di risultati aziendali per il secondo trimestre non del tutto convincenti. Appare ormai evidente che si sta verificando un rallentamento in alcuni segmenti dell\u2019economia. Alcuni esempi, come spiega nell\u2019articolo Azionario europeo, come salvarsi dal rallentamento economico Marc Chapman, gestore del fondo HI Principia di Hedge Invest Sgr, \u201csono il settore industriale e quello automobilistico europeo, che mostrano segnali di indebolimento della domanda. Se nella prima parte dell\u2019anno ci si aspettava una ripresa economica nel secondo semestre, questo scenario sembra ora poco probabile, e l\u2019impatto marginale di ulteriori stimoli monetari appare ogni volta pi\u00f9 debole\u201d. I dati sulla crescita, sottolinea il gestore, \u201channo portato a una forte polarizzazione delle valutazioni aziendali\u201d. Le societ\u00e0 del segmento growth, che sono considerate meno sensibili al ciclo, si sono rivalutate ad un punto tale che il rapporto rischio-rendimento non pu\u00f2 pi\u00f9 essere considerato interessante. Inoltre, aggiunge Chapman, \u201cin un\u2019economia che si indebolisce dovrebbe sorgere qualche domanda sulla crescita di lungo termine di questi franchise\u201d. D\u2019altro canto, precisa l\u2019esperto, \u201ci titoli ciclici e value sono prezzati con multipli degli utili molto bassi\u201d. Per\u00f2, se si osserva la situazione in prospettiva, per il settore automobilistico i prossimi cinque anni potrebbero portare progressi solo marginali, se non addirittura un declino per via di trend strutturali come il car sharing e il minore numero di proprietari di auto. \u201cIn quest\u2019area, i multipli attuali sembrano quindi piuttosto giustificati\u201d, commenta Chapman. Nel momento attuale, quindi, l\u2019opinione del gestore \u00e8 che sia la parte growth che quella value del mercato sono poco interessanti per un investimento che punti al rialzo. \u201cStiamo cercando di focalizzarci in titoli che non ricadano in nessuna delle due categorie. A ogni modo, in generale, ottenere rendimenti azionari positivi nella parte lunga del portafoglio sembra oggi meno facile\u201d, osserva Chapman\u2026\n\nContinua la lettura", "description": "", "authors": [], "top_image": "https://cdn.gelestatic.it/businessinsider/it/2019/09/azioni-4-1024x768.jpg"}