{"pub": "businessinsider", "title": "Se Powell non taglia i tassi Usa rischia di far esplodere la mina dei corporate bond illiquidi", "url": "https://it.businessinsider.com/se-powell-non-taglia-i-tassi-usa-rischia-di-esplodere-la-mina-dei-bond-corporate-illiquidi", "language": "", "published_at": "2019-08-22", "downloaded_at": "2019-09-02 07:16:29.739401+00:00", "text": "Ormai sembra un rito propiziatorio. Donald Trump, esattamente come chi ogni mattina compie gli stessi gesti scaramantici per ben indirizzare la giornata, deve attaccare Jerome Powell e la sua politica monetaria con cadenza almeno tri-settimanale. Ora, poi, l\u2019approssimarsi del meeting di Jackson Hole (22-24 agosto) e la prossima riunione della Fed (17-18 settembre) sembrano aver estremizzato questa abitudine fino al parossismo: nel suo ultimo tweet, il Presidente chiedeva a chiare lettere un taglio dei tassi di interesse di almeno 100 punti base e la riattivazione di una qualche forma di Qe diretto. Per capirci, il mercato \u2013 soggetto mitologico che su una Fed pi\u00f9 colomba ci spera almeno quanto la Casa Bianca \u2013 ad oggi, attraverso i contratti futures, prezza esso stesso 93 punti base di sforbiciata al ribasso. Peccato che lo faccia nell\u2019arco temporale dei prossimi 12 mesi.\n\nA Pennsylvania Avenue deve esserci qualcosa che turba i sonni del Commander-in-chief, per spingerlo a una richiesta simile. Una prima risposta sta in questo grafico\n\nFonte: Morgan Stanley\n\npietra angolare dell\u2019ultimo report di Morgan Stanley, il quale ha una tesi di fondo che spiegherebbe \u2013 se confermata \u2013 tutto il nervosismo monetario che alberga a Washington: sia il cosiddetto Fed put che lo stimolo implicito garantito dagli stop-and-go del conflitto commerciale con la Cina sono esauriti, a livello di supporto degli indici. In parole povere, Wall Street necessita di un programma di stimolo tout court per non veder precipitare le valutazioni. Il grafico \u00e8 tanto chiaro ed elementare, quanto allarmante: stando a calcoli della banca d\u2019affari, il 94% della performance da inizio anno dello Standard&Poor\u2019s 500 \u00e8 stato garantito dall\u2019aumento delle valutazioni, mentre solo il 6% dalla crescita delle prospettive a 12 mesi degli utili. Insomma, tutto buybacks e aspettative di stimolo. Per dirla ancora pi\u00f9 piatta, solo doping. Lo dimostra la reazione del mercato al taglio di 25 punti base del 31 luglio scorso, digerita come fosse un bicchiere d\u2019acqua fresca: \u201cIl Fed put \u00e8 andato a scadenza il giorno stesso\u201d, chiosa Michael Wilson, equity strategist di Morgan Stanley. Peggio di uno yogurt.\n\nMa c\u2019\u00e8 dell\u2019altro e di pi\u00f9 serio, in prospettiva. Rincara Wilson: \u201cMarted\u00ec della scorsa settimana, c\u2019\u00e8 stato l\u2019annuncio riguardo il rinvio a dicembre dell\u2019entrata in vigore dei nuovi dazi verso merci cinesi previsto inizialmente per l\u20191 settembre. Ovviamente, i mercati sono andati in rally sulla notizia ma con volumi pi\u00f9 bassi del previsto, quasi si trattasse unicamente di ricoperture forzate di shorts. Il giorno dopo, poi, non solo il mercato ha azzerato tutti i guadagni ma gli indici Usa hanno chiuso in rosso del 3% di media\u201d. Quindi? \u201cQuesto, a livello effettivo, significa che anche il put della guerra commerciale \u00e8 andato a scadenza\u201d. Insomma, panico da mancanza di supporto alle equities, stante il calo del volume annunciato di buybacks dovuto al pressoch\u00e9 totale raschiamento del fondo da parte della Corporate America della liquidit\u00e0 rimpatriata o risparmiata grazie allo shock fiscale. Et voil\u00e0, ecco spiegato in parte il nervosismo montante del Presidente-stalker. E se dopo la mazzata presa con i bond argentini alla Franklin Templeton stanno dando vita a catene di preghiera affinch\u00e8 il Presidente non ottenga ci\u00f2 che chiede, visto che questo grafico\n\nFonte: Bloomberg\n\nmostra l\u2019andamento da kamikaze del Global Bond Fund in relazione alla scommessa anche sui tassi Usa \u2013 il classico widowmaker trade \u2013 attraverso swaps che scommettevano su costo del denaro in netto rialzo, a lanciare il vero allarme ci ha pensato nientemeno che Goldman Sachs. La quale, preso atto della piega ormai ineluttabile delle politiche monetarie verso l\u2019universo dei tassi a zero e negativi di massa, con il suo ultimo report ha scoperchiato il vaso di Pandora: Brace for new regime. E quale sarebbe il nuovo regime verso il quale occorre prepararsi con posizione da impatto aereo imminente? Quello che potrebbe far saltare la pentola a pressione dei bond illiquidi, la vera bomba nascosta finora nel sistema e che questi grafici\n\nFonte: Goldman Sachs\n\nFonte: Goldman Sachs\n\nFonte: Goldman Sachs\n\nci dicono stia ticchettando in maniera spaventosa, almeno nelle ultime settimane. Il primo grafico ci dice che lo spread differenziale fra obbligazioni liquide e illiquide, sia nel comparto investment grade che in quello dell\u2019alto rendimento, \u00e8 salito al massimo da due anni, mentre il secondo conferma la dinamica e mostra come questa sia particolarmente accentuata nell\u2019area sempre pi\u00f9 affollata dell\u2019high yield. Ovvero, in quello che \u00e8 di fatto ontologicamente un campo minato del rendimento. E che i drastici processi di re-price che recentemente hanno visto protagonisti Woodford, H20 Asset Management e Gam ci hanno mostrato poter andare fuori giri in tempi molto brevi. Insomma, il nuovo regime a cui occorre prepararsi \u00e8 quello della rinascente dispersione di mercato, ovvero una sorta di fuga dal rischio che si concentri particolarmente nell\u2019obbligazionario corporate e soprattutto in comparti-canarino come l\u2019energetico Usa.\n\nEd ecco, che il terzo grafico mostra la faccia pi\u00f9 preoccupante del new normal: nonostante finora siano passati sotto silenzio, i default nel settore dell\u2019alto rendimento hanno ricominciato a palesarsi e stando al tracciatore a 3 mesi di Goldman Sachs, il trend \u00e8 di quelli preoccupanti, essendo passato dall\u20191,3% dello scorso novembre a oltre il 5% fisso degli ultimi mesi. L\u2019ultima colonna a destra \u00e8 chiara: da inizio anno, il controvalore di bond andati in default \u00e8 pari a un nozionale di 36 miliardi di dollari. Il tutto, per mettere la situazione in prospettiva, con ancora quattro mesi di fronte e con il precedente record post-crisi fissato dai 43 miliardi nozionali dell\u2019intero 2016. Nessuno, per\u00f2, pare avere contezza che sia accaduto. Silenzio totale, salvo rare fiammate di panico come quella legata ai bond illiquidi dei fondi controllati da Natixis o al blocco delle redemptions di Woodward. Ora, la questione assume una piega di rischio ulteriore. I bond corporate, infatti, sono la prima asset class che verr\u00e0 travolta da un\u2019eventuale recessione dell\u2019economia Usa, ipotesi ormai prezzata come probabile da tutte le banche d\u2019affari, dai regolatori e \u2013 soprattutto \u2013 proprio dai tassi statunitensi in inversione. Cosa accadr\u00e0, se la Fed non agir\u00e0 in maniera rapida e con il bazooka, proprio come ha chiesto Donald Trump nel suo tweet di minaccia pi\u00f9 recente?\n\nE infine, attenzione a questo ultimo grafico\n\nFonte: Bloomberg\n\nil quale ci mostra come ad oggi, ovvero in fase di netto e generalizzato rallentamento dell\u2019economia globale, met\u00e0 del comparto obbligazionario investment grade sia composto da carta con rating BBB, questo avendo una dimensione doppia dell\u2019indice junk. Se partisse un reale re-price in grande stile, dal precipizio dell\u2019ultimo livello di investimento sarebbero decine e decine i fallen angels a precipitare nel baratro del non-investment grade. Il tutto, tanto per mettere un po\u2019 di pepe alla situazione, con Standard&Poor\u2019s che ha ricordato al mondo come, sempre ad oggi, il controvalore di debito corporate statunitense (bond, prestiti ma anche facilities su carte revolving, sia di aziende finanziarie che non) che andr\u00e0 a scadenza entro il 2024 \u00e8 di qualcosa come 5,2 trilioni di dollari, di fatto quasi la met\u00e0 di quello globale nel medesimo arco temporale. E l\u2019eurozona, con i suoi 1,1 miliardi di debito corporate che oggi addirittura prezza rendimenti negativi a fronte di una Bce che gi\u00e0 minaccia trincee e barricate, non pu\u00f2 certo dirsi tranquilla, come confermato implicitamente dalla sortita in stile Clark Kent nella cabina telefonica effettuata da Olli Rehn. La domanda \u00e8: quanta di quella carta, finora apparentemente innocua e anzi remunerativa in un mondo a rendimento zero, giace nei portfolio di fondi e nei bilanci delle banche? E a quale prezzo di iscrizione? A conti fatti, forse, Donald Trump sbaglier\u00e0 i modi ma le ragioni per essere sempre pi\u00f9 nervoso appaiono condivisibili.", "description": "", "authors": [], "top_image": "https://cdn.gelestatic.it/businessinsider/it/2019/08/AGF_EDITORIAL_2143476-1024x720.jpg"}