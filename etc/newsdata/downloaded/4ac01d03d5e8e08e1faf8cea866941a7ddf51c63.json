{"pub": "businessinsider", "title": "Il business delle lezioni private: vale quasi un miliardo ed \u00e8 quasi tutto in nero. Da Milano a Napoli, i costi per le ripetizioni a domicilio \u2013 Business Insider Italia", "url": "https://it.businessinsider.com/prezzo-lezioni-private-ripetizioni-a-domicilio-in-italia-business-in-nero", "language": "", "published_at": "2019-08-30", "downloaded_at": "2019-09-02 07:06:44.553006+00:00", "text": "L\u2019estate non \u00e8 sempre sinonimo di vacanza. Lo sanno bene tutti quei ragazzi e ragazze che hanno dovuto approfittare di giugno, luglio e agosto per recuperare i debiti scolastici contratti in una o pi\u00f9 materie. Facendo la fortuna di insegnanti e studenti universitari, che con i soldi delle lezioni private arrotondano lo stipendio o, pi\u00f9 spesso, ci vivono. Senza per\u00f2 quasi mai emettere fattura. Il business delle ripetizioni vale circa un miliardo di euro all\u2019anno e continua a essere in gran parte sommerso, visto che oltre il 90 per cento delle attivit\u00e0 avviene in nero.\n\nIn genere, questo mercato si concentra proprio nei mesi estivi: molti giovani mettono la testa sui libri nel tentativo di recuperare quello che non si \u00e8 fatto nel corso dell\u2019anno appena concluso. Ma ci sono anche studenti di medie e superiori che ricorrono alle lezioni a domicilio da settembre a maggio, per non rimanere indietro e rischiare la bocciatura. Un aiuto che pesa in modo diverso sul bilancio familiare, a seconda delle materie, degli insegnanti e della regione geografica. I prezzi infatti non sono tutti uguali. Milano \u00e8 la citt\u00e0 pi\u00f9 cara: qui un\u2019ora di lezione di greco o latino con un professore universitario pu\u00f2 costare anche 50 euro, rispetto alla media nazionale di 30 euro.\n\nAGF\n\nSecondo le stime del Codacons, il giro d\u2019affari per il 2018/2019 \u00e8 stato di 950 milioni di euro, in linea con quello dell\u2019anno precedente e in gran parte sommerso. Per contrastare il nero, all\u2019inizio di quest\u2019anno il governo ha introdotto una flat tax al 15 per cento per i compensi derivanti dalle lezioni a domicilio. La misura inserita nella legge n. 145/2018 (manovra di bilancio 2019) e disciplinata nei commi da 13 a 16, prevede un\u2019imposta sostitutiva che si applica ai redditi generati dall\u2019attivit\u00e0 di ripetizioni private, svolta dai docenti titolari di cattedre nelle scuole di ogni ordine e grado.\n\nMa il provvedimento non ha dato gli effetti sperati: \u201cLa misura pensata dall\u2019esecutivo non \u00e8 stata in grado di risolvere il problema. Quando un mercato \u00e8 sommerso, rimane sommerso\u201d, dice a Business Insider Italia Carlo Rienzi, presidente del Codacons (Coordinamento delle\n\nassociazioni per la tutela dell\u2019ambiente e dei diritti dei consumatori). Che spiega: \u201cEsiste solo una possibilit\u00e0 per far emergere questi introiti. Bisogna consentire alle famiglie di detrarre le spese per le lezioni private quando bisogna pagare le tasse: solo cos\u00ec avranno interesse a richiedere le fatture\u201d.\n\nSecondo l\u2019associazione, questo tipo di agevolazione fiscale potrebbe aiutare a portare il business delle ripetizioni alla luce del sole, considerati anche i limiti della norma giallo verde, che si rivolge solo ai docenti titolari di cattedra: in questo modo, esclude insegnanti precari e studenti universitari che impartiscono lezioni a domicilio, che non hanno interesse a denunciare al fisco la loro attivit\u00e0.\n\nStudenti \u2013 Agf\n\nLa mappa dei costi delle ripetizioni in Italia\n\nGi\u00e0 qualche anno fa un altro studio della Fondazione Luigi Einaudi, a cura di Lorenzo Castellani e Giacomo Bandini, stimava a oltre 800 milioni di euro all\u2019anno l\u2019entit\u00e0 di questo mercato, presente dal Nord al Sud della Penisola. Come rilevato dal Codacons, in media il prezzo di un\u2019ora di lezione a domicilio per uno studente delle superiori si aggira attorno ai 24-30 euro: la tariffa cresce fino a 40-50 euro se a impartirla \u00e8 un docente universitario. Pi\u00f9 economiche le spese da affrontare per un alunno delle medie: il costo per ogni ora di insegnamento \u00e8 di 10-15 euro.\n\nSe il capoluogo lombardo \u00e8 la citt\u00e0 caratterizzata dai prezzi pi\u00f9 alti, le tariffe pi\u00f9 economicamente vantaggiose si trovano nel Meridione: le ripetizioni a studenti delle scuole medie o superiori costano a Cagliari 20 euro, a Palermo 19 euro, a Bari 18 euro, a Napoli 12 euro. A Roma, si paga circa 25 euro, mentre procedendo verso Nord bisogna sborsare 23 euro in media a Firenze e Bologna.\n\nI prezzi cambiano anche a seconda delle materie di studio. Le lingue antiche, greco e latino, comportano pi\u00f9 sacrifici finanziari dell\u2019inglese: le prime richiedono rispettivamente 30 e 28 euro per ogni lezione di 60 minuti; l\u2019altra invece 15 euro. E se ogni ora di studio con il prof di matematica costa 26 euro, per le discipline umanistiche basta meno: 18 euro per filosofia e 17 per italiano.", "description": "", "authors": [], "top_image": "https://cdn.gelestatic.it/businessinsider/it/2019/08/dpi-12524242-1024x683.jpg"}