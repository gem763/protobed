{"pub": "businessinsider", "title": "Come e perch\u00e9 si formano occhiaie e borse sotto gli occhi e i consigli per combatterle \u2013 Business Insider Italia", "url": "https://it.businessinsider.com/come-e-perche-si-formano-occhiaie-e-borse-sotto-gli-occhi-e-come-evitare-leffetto-panda", "language": "", "published_at": "2019-09-01", "downloaded_at": "2019-09-02 07:33:08.161222+00:00", "text": "Per conservare la bellezza del proprio viso \u00e8 importante occuparsi anche della zona attorno agli occhi, che con il tempo pu\u00f2 presentare borse o occhiaie. Conoscendo i processi che concorrono alla loro formazione, cibi e bevande che ne favoriscono la comparsa, i comportamenti a rischio e tutto ci\u00f2 che, invece, aiuta a contrastare questi inestetismi, si pu\u00f2 cercare di evitarli il pi\u00f9 possibile. E ridurli, se gi\u00e0 presenti.\n\nCosa sono le borse?\n\nCarl Court/AFP/Getty Images\n\n\u00abSono il risultato dell\u2019aumento della quantit\u00e0 di grasso orbitale che circonda normalmente l\u2019occhio. \u2013 spiega il professor Antonino Di Pietro, dermatologo e direttore dell\u2019Istituto Dermoclinico Vita Cutis (Milano) \u2013 Questo grasso \u00e8 normalmente presente e utile per mantenere l\u2019occhio nella sua sede orbitale e per attutire gli urti che altrimenti l\u2019occhio potrebbe avere sull\u2019osso della cavit\u00e0 orbitale. Serve anche per mantenere nella giusta temperatura il bulbo oculare. Questo grasso \u00e8 riccamente vascolarizzato e pu\u00f2 succedere che i vasi capillari per ragioni genetiche, ormonali metaboliche, perdano di elasticit\u00e0 e permeabilit\u00e0 e cos\u00ec attraverso le pareti dei capillari trasudi un\u2019eccessiva quantit\u00e0 di siero e acqua che tende a raccogliersi tra le cellule adipose creando un edema cronico. Ci\u00f2 determina un aumento del volume adiposo: praticamente si tratta di grasso gonfio d\u2019acqua. Questo grasso si comporta come del pane inzuppato d\u2019acqua. Tale situazione crea anche un\u2019infiammazione cronica che rende fibroso il grasso formando le classiche borse permanenti sotto agli occhi.\n\nOcchio a come dormi\n\nAGF\n\n\u00abUna causa che frequentemente porta alla formazione delle borse e al loro peggioramento \u00e8 legata all\u2019abitudine di dormire con la testa troppo bassa, senza cuscino o con un cuscino molto sottile. \u2013 spiega Di Pietro \u2013 Infatti, durante la notte, quando ci sdraiamo per dormire, una grande quantit\u00e0 di sangue che durante giorno va verso le gambe per via della forza di gravit\u00e0 (ed \u00e8 responsabile del gonfiore alle gambe e ai piedi), tende, invece, ad andare verso la testa\u00bb. Cosa accade allora? \u00abAumenta la pressione del sangue nei vasi capillari presenti in abbondanza nel grasso orbitale intorno all\u2019occhio e di conseguenza trasudano maggiori quantit\u00e0 di siero e acqua. Risultato: aumenta l\u2019edema. Durante la notte il grasso s\u2019inzuppa di acqua e la mattina ci si sveglia con gli occhi gonfi. Poi, durante la giornata, stando in piedi questi liquidi vengono pian piano riassorbiti e gli occhi si sgonfiano\u00bb. Ma questo tran tran con tempo si rallenta e s\u2019inceppa. \u00abSuccede, infatti, che questo continuo gonfiare e sgonfiare il grasso, il grasso che si sgonfia e si sgonfia, crea una situazione infiammatoria, per cui il grasso tende a diventare fibroso e non riesce pi\u00f9 a tornare come prima, cio\u00e8 non ritorna pi\u00f9 nelle condizioni iniziali. E cos\u00ec con il tempo si formano le classiche borse\u00bb.\n\nSoluzioni pratiche\n\nIn caso di borse sotto gli occhi, come abbiamo visto la causa principale \u00e8 l\u2019edema. Occorre, quindi, adottare ogni accorgimento possibile per evitare che si formi il ristagno di liquidi. \u00abIl consiglio pratico \u00e8 non dormire senza cuscino o con un cuscino troppo basso ma dormire, invece, con busto spalle e testa sollevati rispetto al corpo \u2013 suggerisce Di Pietro \u2013. Consiglio un cuscino molto largo che possa accogliere anche le spalle. Questo per evitare che la colonna cervicale sia curvata in modo anomalo e che l\u2019arco che si potrebbe creare usando un cuscino pi\u00f9 piccolo possa causare artrosi cervicale. La soluzione migliore \u00e8 utilizzare una rete elettrica (o comunque una rete regolabile manualmente o elettricamente) che permetta di sollevare la parte del busto e della testa, per sollevare la parte dove poggia il busto. In questo modo arriver\u00e0 una minore quantit\u00e0 di sangue verso testa, i vasi capillari e il grasso delle orbite. E si elimina la prima causa all\u2019origine delle borse che \u00e8 di natura meccanica\u00bb.\n\nAnanas & mirtilli\n\nAGF\n\nPer migliorare l\u2019elasticit\u00e0 dei capillari aiuta curare l\u2019alimentazione. \u00abPu\u00f2 essere importante assumere flavonoidi che si trovano nei frutti di bosco (more, mirtilli, lamponi) \u2013 spiega Di Pietro -. Poi vanno bene le sostanze che tendono a sgonfiare: integratori a base di bromelina, estratti del rusco, arancio amaro, centella asiatica, ma semplicemente anche mangiare ananas che contiene proprio la bromelina. Poi assumere polifenoli, per esempio, contenuti in un estratto del pino marittimo. Questi integratori vanno assunti per lunghi periodi o inserirti nella dieta, per cinque-sei mesi, con riposi di un mese, per poi riprenderli per altri cinque mesi\u00bb.\n\nQuando cominciano a comparire le borse? Vengono sia agli uomini sia alle donne?\n\nAl Pacino. Aude Guerrucci-Pool/Getty Images\n\n\u00abLe borse cominciano a mostrarsi dopo i trent\u2019anni e con il passare degli anni possono aumentare perch\u00e9 i capillari s\u2019indeboliscono. \u2013 spiega Di Pietro \u2013 E possono peggiorare se i fattori di rischio non vengono eliminati\u00bb. Chi ne \u00e8 pi\u00f9 soggetto? \u00abColpiscono allo stesso modo sia gli uomini che le donne. \u2013 continua Di Pietro \u2013 Sono un fenomeno sovrapponibile a quello della cellulite, cambiano per\u00f2 le dimensioni dell\u2019area interessate e la forza di gravit\u00e0 funziona all\u2019incontrario: di giorno, infatti, agisce portando il sangue e quindi causando l\u2019eventuale edema verso le gambe, mentre di notte, stando sdraiati, l\u2019afflusso sanguigno aumenta verso i vasi capillari che irrorano il grasso attorno agli occhi\u00bb.\n\nLeggi anche: Le star \u201cal naturale\u201d: meglio con o senza trucco?\n\nI fattori di rischio\n\nAltri fattori di rischio sono il fumo e l\u2019alcol. \u00abCosa succede a molte persone, dopo una lauta cena, in cui si beve di pi\u00f9 o ci si concede un superalcolico? \u2013 continua Di Pietro \u2013 O se magari si \u00e8 mangiato molto piccante? L\u2019alcool e i cibi piccanti favoriscono la vasodilatazione. Magari si va a letto con lo stomaco pieno e le cose si sommano: la dilatazione dei vasi maggiore per il troppo alcool e l\u2019aver mangiato piccante, pi\u00f9 lo stomaco pieno che impedisce al sangue che va verso la testa di circolare.\n\nBenicio Del Toro\n\nLeggi anche: Tutto quello che dovete sapere sui postumi di una sbornia. E su come tentare di far andare via il dolore\n\nLo stomaco pieno, infatti, se sono sdraiato, comprime i vasi sanguigni e rallenta la circolazione corporea. E cos\u00ec si gonfiano ancora di pi\u00f9 vasi sanguigni del volto. E la mattina ci si sveglia con occhi gonfi. Sempre sul fronte alimentazione bisogna tenere conto che i cibi salati, peggiorano l\u2019edema, quindi come regola \u00e8 meglio evitare il pi\u00f9 possibile il sale. E bere, invece, un paio di litri di acqua al giorno\u00bb.\n\nSoluzione pratica al risveglio e a lungo termine\n\nCosa fare appena svegli, una volta constatato il gonfiore? \u00abPu\u00f2 essere utile prendere un fazzoletto imbevuto di acqua e camomilla ghiacciata. \u2013 suggerisce Di Pietro \u2013 Basta preparare un infuso di camomilla e poi far sciogliere 2 cubetti ghiaccio, oppure preparare la camomilla la sera prima, e metterla in frigo, questo in particolare se il problema \u00e8 cronico. Quindi appoggiare il fazzoletto imbevuto di camomilla sulle palpebre e fare una leggera pressione. L\u2019ideale \u00e8 un impacco freddo della durata di 5-10 minuti\u00bb. Poi bisognebbe mettere creme che aiutino la pelle a rigenerarsi e riacquistare turgore ed elasticit\u00e0. \u00abSieri o creme con dentro fospidina (serve a rigenerarare stimolando formazione di nuova elastina e collagene), glucosamina (che \u00e8 il precursore dell\u2019acido ialuronico, cio\u00e8 favorisce la formazione di nuovo acido ialuronico), esperidina (che viena estratta dagli agrumi e favorisce il microcircolo)\u00bb.\n\nRimedi estremi\n\nSe si arriva all\u2019ultima spiaggia il rimedio \u00e8 pi\u00f9 radicale. \u00abSe le borse diventano croniche e raggiungono una certa dimensione il rimedio estremo \u00e8 l\u2019intervento chirurgico in anestesia locale: si chiama blefaroplastica inferiore. \u2013 spiega Di Pietro \u2013 Tuttavia sono allo studio sostanze che possono essere iniettato con sottili aghi in grado di sciogliere questi depositi adiposi\u00bb. Dato che l\u2019area da trattare \u00e8 di ridotte dimensioni rispetto a zone colpite da cellulite questa possibilit\u00e0 \u00e8 ritenuta pi\u00f9 fattibile.\n\nLeggi anche: Cellulite: perch\u00e9 viene? Come si cura? Servono le creme? Tutto quello che c\u2019\u00e8 da sapere in vista della prova bikini\n\nCosa sono le occhiaie?\n\nCarolina Crescentini\n\nAltrettanto famose e poco amate sono le occhiaie. Anche loro colpiscono uomini e donne, indistintamente.\n\n\u00abLe occhiaie sono legate a una sofferenza sempre dei vasi capillari, per la precisione di quelli che si trovano intorno alle orbite. \u2013 spiega Di Pietro \u2013 Questi capillari possono diventare cos\u00ec fragili da rompersi con facilit\u00e0 e causando la fuoriuscita di piccole quantit\u00e0 di sangue che si raccolgono nei tessuti originando micro ecchimosi: in pratica ematomi microscopici\u00bb.\n\nPerch\u00e9 sono scure?\n\n\u00abIl sangue contiene ferro e al seguito di queste micro emorragie dovute alla rottura dei capillari fragili, il ferro resta intrappolato nei tessuti macchiando la pelle con il suo caratteristico colore marrone grigiastro, tipico delle occhiaie. Con il passare degli anni i capillari tendono a diventare sempre pi\u00f9 fragili quindi si arriva un punto in cui bastano sbalzi di temperatura, oppure che aumenti un po\u2019 la pressione all\u2019interno e questi vasi possono rompersi: ecco allora che una goccia di sangue bagna i tessuti. \u00bb\n\nGi\u00f9 le mani!\n\n\u00abCi sono poi alcune persone che si sfregano gli occhi, un\u2019abitudine sbagliata perch\u00e9 chi si sfrega con le mani gli occhi, accentua il problema traumatizzando questi capillari molto delicati.\u00bb spiega Di Pietro. La soluzione dolce ed efficace per rinfrescare gli occhi, eliminare le polveri e dar loro sollievo pu\u00f2 essere semplicemente sciacquarli con dell\u2019acqua fresca.\n\nI lavori e i comportamenti a rischio\n\nAGF\n\nNel caso delle occhiaie possiamo individuare anche dei lavori a rischio. \u00abDi tratta di lavori dove si \u00e8 a contatto con fonti di calore: cuochi, panettieri, pasticceri, saldatori, chi lavora l\u2019asfalto, i pizzaioli. \u2013 aggiunge Di Pietro \u2013 Non fanno bene neanche i lunghi viaggi in auto con bocchetta aria calda diretta sul viso. E in generale le temperature alte che favoriscono sia le borse sotto gli occhi che le occhiaie, perch\u00e9 sfiancano e indeboliscono i capillari. Per l\u2019acqua del bagno, insomma, bastano 37 gradi. Meglio evitare anche di bere alcolici, fumare e mangiare cibi piccanti. Il fumo, infatti, indebolisce i vasi capillari, mentre alcool e cibi piccanti sono vaso dilatori e quindi anche in questo caso sconsigliati\u00bb.\n\nRimedi\n\n\u00abAnche nel caso delle occhiaie bisogna aiutare il pi\u00f9 possibile il microcircolo ricorrendo a creme che agiscono sui depositi di ferro. \u2013 spiega Di Pietro \u2013 Tra queste uno dei principi attivi pi\u00f9 consigliati \u00e8 la lattoferrina, perch\u00e9 \u00e8 utile per favorire il riassorbimento dei depositi di ferro sottocutanei. Poi vanno bene tutti quei componenti come la fospidina, e la glucosamina di cui abbiamo parlato per le borse. Vanno applicate mattine e sera. Picchiettando con polpastrello dell\u2019indice sulla zona delle occhiaie e borse: questo leggera pressione fa compiere una ginnastica dei vasi sanguigni, che vengono compressi e rilasciati, favorendo una migliore circolazione a livello locale\u00bb.\n\nE il picotage?\n\n\u00abUn dermatologo esperto dovrebbe valutare quando \u00e8 davvero utile ricorre al picotage, micro iniezioni di acido ialuronico naturale che favoriscono la rigenerazione cutanea, il riassorbimento dell\u2019emosiderina (cio\u00e8 il ferro) e miglioramento del microcircolo. \u2013 dichiara Di Pietro \u2013 Ovviamente il picotage va eseguito in maniera coscienziosa e corretta: le iniezioni sono molto superficiali e vanno fatte senza rompere vasi capillari, l\u2019esperienza \u00e8 fondamentale per non peggiorare, in maniera paradossale, il problema\u00bb.\n\nIl trucco fa bene o male?\n\n\u00abSi pu\u00f2 applicare, ma poi \u00e8 importante struccarsi con acque micellari delicate o latti detergenti delicati, per esempio, con il fiordaliso che \u00e8 lenitivo e sfiammante. Evitando, invece, i prodotti a base alcolica\u00bb.", "description": "Tutto quello che serve sapere su occhiaie e borse sotto gli occhi, con la guida del dermatologo Antonino Di Pietro", "authors": [], "top_image": "https://cdn.gelestatic.it/businessinsider/it/2017/06/138847022-actor-john-hamm-poses-on-the-red-carpet-arriving-at-the.jpg.CROP_.promo-xlarge2-1024x731.jpg"}