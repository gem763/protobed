{"pub": "businessinsider", "title": "Nuovi dati sul misterioso incidente russo indicano che non \u00e8 esploso il motore di un missile, ma un reattore nucleare \u2013 Business Insider Italia", "url": "https://it.businessinsider.com/nuovi-dati-sul-misterioso-incidente-russo-indicano-che-non-e-esploso-il-motore-di-un-missile-ma-un-reattore-nucleare", "language": "", "published_at": "2019-08-31", "downloaded_at": "2019-09-02 07:16:22.990991+00:00", "text": "L\u2019agenzia metereologica di stato russa ha detto luned\u00ec che la nuvola di gas radioattivi inerti che ha colpito una citt\u00e0 russa all\u2019inizio del mese era provocata da isotopi radioattivi in rapido decadimento liberati da un\u2019esplosione nella zona di test di Nyonoksa.\n\nAnche se le spiegazioni della Russia per quanto accaduto sono state varie, l\u2019esplosione \u00e8 stata collegata a un test missilistico andato male.\n\nUn esperto nucleare norvegese ha detto al Barents Observer che questi isotopi \u2014 di stronzio, bario e lantanio \u2014 sono stati provocati da una \u201creazione nucleare a catena\u201d, dicendo che era evidente che \u201cera stato un reattore nucleare a esplodere\u201d.\n\nEsperti e funzionari dei servizi segreti statunitensi sospettano che il fallito test sugli armamenti riguardava il missile cruise 9M730 Burevestnik a propulsione nucleare, una super-arma che la NATO chiama SSC-X-9 Skyfall.\n\nUna misteriosa esplosione nucleare verificatasi all\u2019inizio del mese in un sito di test per armamenti russo ha sprigionato vari isotopi radioattivi, creando una nube di gas radioattivi che ha colpito una citt\u00e0 vicina. \u00c8 quello che ha detto luned\u00ec l\u2019agenzia metereologica di stato, e gli esperti hanno detto che la combinazione di elementi elimina ogni dubbio circa cosa sia esploso.\n\nL\u2019esplosione mortale dell\u20198 agosto si \u00e8 verificata nella zona di test di armamenti militari di Nyonoksa liberando alcuni isotopi radioattivi che decadono rapidamente \u2014 stronzio-91, bario-139, bario-140 e lantanio-140 \u2014 con un\u2019emivita che varia tra gli 83 minuti ai 12,8 giorni; \u00e8 quanto l\u2019agenzia nazionale metereologica e di monitoraggio ambientale Roshydromet ha detto in una dichiarazione sui campioni di prova.\n\n\u201cSi tratta di prodotti di fissione\u201c, Joshua Pollack, uno dei massimi esperti sulla proliferazione nucleare e missilistica, ha detto a Insider. \u201cSe ancora qualcuno dubitava che in questo incidente fosse coinvolto un reattore nucleare, questo rapporto dovrebbe contribuire a cancellare ogni dubbio\u201d.\n\nA quanto riferito luned\u00ec da Agence France-Presse, Alexander Uvarov, l\u2019editore del sito di notizie indipendente AtomInfo.ru, ha detto all\u2019agenzia giornalistica RIA Novosti che questi isotopi erano il risultato di una fissione nucleare che implicava uranio. Questo insieme di isotopi potrebbe essere liberata da una reazione che implica uranio-235.\n\nNils Bohmer, un esperto di sicurezza nucleare, ha detto al Barents Observer che \u201cla presenza di prodotti di decadimento come bario e stronzio deriva da una reazione nucleare a catena\u201d, aggiungendo che era evidente che \u201cera stato un reattore nucleare a esplodere\u201d.\n\nEdwin Lyman, un esperto della Union of Concerned Scientists, ha detto al Guardian che i prodotti di fissione rilevati indicavano il rilascio da un reattore. \u201cAdesso appare chiaro che, con il rapporto sul rilevamento di alcuni prodotti di fissione radioattiva (Sr-91, Ba-139, Ba-140) l\u2019esplosione di Nyonoksa ha coinvolto un reattore nucleare importante\u201c, ha scritto Lyman su Twitter, aggiungendo: \u201cSono necessarie maggiori informazioni prima di arrivare alle conclusioni sul tipo di reattore\u201d.\n\nLa Russia \u00e8 stata evasiva a proposito dei dettagli sull\u2019incidente, che ha ucciso tra le cinque e le sette persone e ha suscitato un breve picco di radiazioni nella vicina Severodvinsk, un dettaglio che la Russia ha faticato ad ammettere.\n\nIn seguito all\u2019esplosione, la spiegazione russa sull\u2019incidente e sui rischi ha subito variazioni, molte stazioni di monitoraggio nucleare russe si sono misteriosamente disconnesse, i dottori che hanno curato i feriti hanno detto di esser stati obbligati a firmare accordi di riservatezza e che le cartelle cliniche sono state distrutte, e nel tessuto muscolare di uno dei dottori \u00e8 stato riscontrato un isotopo radioattivo. La Russia ha insistito sul fatto che il cesio-137 rilevato derivasse da qualcosa che il dottore aveva mangiato.\n\nLe autorit\u00e0 russe hanno dichiarato che l\u2019incidente \u00e8 avvenuto \u201cdurante dei test su un sistema di propulsione liquida che prevedeva degli isotopi\u201d (all\u2019inizio, i media statali russi hanno detto che era esploso il motore di un missile), ma Bohmer avrebbe spiegato che questo tipo di test non avrebbe prodotto isotopi radioattivi di breve vita.\n\nRosatom, l\u2019agenzia nucleare di stato russa, ha detto che la Russia stava lavorando su nuove armi quando \u00e8 avvenuta l\u2019esplosione, ma non ha offerto alcun dettaglio, dicendo semplicemente che a volte una tragedia \u201ccapita quando si provano delle nuove tecnologie\u201d.\n\nUn portavoce del Cremlino ha rivelato la scorsa settimana che la Russia stava testando \u201cun missile a propulsione nucleare\u201d, secondo quanto riferito all\u2019epoca dal Washington Post.\n\nIl presidente russo Vladimir Putin ha detto recentemente che la Russia non stava nascondendo i dettagli dell\u2019incidente. Poi ha detto che \u201csi tratta di un lavoro nel settore militare, lavoro su promettenti sistemi di armamenti\u201d, aggiungendo che \u201cquando si tratta di attivit\u00e0 di natura militare, ci sono certe restrizioni all\u2019accesso alle informazioni\u201d.\n\nGli esperti e i funzionari dei servizi segreti statunitensi sospettano che la Russia abbia testato il missile cruise 9M730 Burevestnik a propulsione nucleare, una super-arma che la NATO chiama SSC-X-9 Skyfall. In un tweet sull\u2019incidente, il presidente Donald Trump la chiamata \u201cSkyfall explosion\u201d.\n\nAndrei Zolotkov, un chimico che ha trascorso pi\u00f9 di tre decenni lavorando sulla flotta rompighiaccio nucleare russa, ha detto al Guardian che il reattore nucleare coinvolto nel recente test fallito sembrava un reattore anomalo, cosa che avrebbe senso se la Russia stesse lavorando, come sospettato, su un reattore compatto per un nuovo missile a propulsione nucleare.\n\nPutin si \u00e8 vantato del fatto che il Burevestnik sar\u00e0 \u201cinvincibile\u201d, con \u201cuna portata illimitata, una traiettoria imprevedibile e la capacit\u00e0 di non essere intercettato\u201d. Ma in questo momento, in realt\u00e0 non funziona e potrebbe essere una minaccia maggiore per il popolo russo che per qualsiasi avversario.", "description": "", "authors": ["Ryan Pickrell"], "top_image": "https://cdn.gelestatic.it/businessinsider/it/2019/08/5d485134100a246a5d66f634-1536-768-1024x512.jpg"}