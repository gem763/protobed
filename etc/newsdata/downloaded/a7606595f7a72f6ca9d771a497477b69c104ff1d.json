{"pub": "businessinsider", "url": "https://businessinsider.nl/deze-projectleider-kreeg-een-burn-out-zo-wist-hij-samen-met-zijn-baas-de-schade-te-beperken", "downloaded_at": "2019-09-09 11:45:23.626296+00:00", "title": "Deze projectleider kreeg een burn-out \u2014 zo gingen hij \u00e9n zijn baas om met hun schuldgevoel", "language": "en", "text": "Ron, projectleider bij De Variabele, een bedrijf gespecialiseerd in vastgoedservices voor corporaties, zorginstellingen, overheden en andere gebouweigenaren\n\n\u201cIk had nooit gedacht dat zoiets mij zou kunnen overkomen, want ik ben altijd rustig en had zelden last van stress. Toen mij een jaar geleden tijdens een vergadering werd gevraagd om voortaan mijn uren bij te houden, ging er iets goed fout. Ik ontplofte van binnen en helaas ook van buiten. Een onschuldige collega werd daar de dupe van.\n\nRon, projectleider bij De Variabele\n\nDeze uitbarsting en de daaropvolgende black-out waren volgens mijn huisarts klassieke kenmerken van een burn-out. De emoties die na de diagnose loskwamen logen er niet om. Hoe had het zo ver kunnen komen? Ik was toch dol op mijn werk? Ik werd gedwongen om te reflecteren op mezelf en mijn manier van leven. Mijn lichaam was er duidelijk helemaal klaar mee.\u201d\n\n'Mijn leidinggevende reageerde erg begripvol en pragmatisch'\n\n\u201cNa de diagnose van de huisarts was mijn werk bellen de eerste stap. Eerst sprak ik met personeelszaken en daarna met Bob, mijn leidinggevende. Hij was net zo verrast als ik, maar reageerde gelukkig ook erg begripvol en pragmatisch. Hij heeft direct alle lijntjes doorgeknipt zodat ik me kon afzonderen en de rust kon vinden die ik zo hard nodig had. Daar ben ik hem dankbaar voor. Ook schakelde hij via personeelszaken meteen professionele hulp in van de verzuimverzekering en de arbo-arts.\n\nMijn herstelperiode duurde in totaal zo\u2019n vier maanden. Het waren vier heftige maanden. Voor mij, voor mijn gezin, en waarschijnlijk ook voor mijn collega\u2019s die ineens al mijn projecten moesten overnemen. Daar had ik een gigantisch schuldgevoel over. Zou het wel goed gaan op kantoor? Hoe zouden mijn klanten reageren? En wat zou het effect op al mijn projecten zijn?\n\nAllemaal zaken waar ik me volgens mijn psycholoog en bedrijfsarts juist g\u00e9\u00e9n zorgen over moest maken. Loslaten is een belangrijk onderdeel van herstel, wat verrassend lastig was nadat ik zes jaar lang hard had gesprint. Maar gelukkig was alles voor me stilgelegd. Zelfs het bezorgen van een bosje bloemen werd van tevoren via Whatsapp gecheckt. Ik kreeg ook bloemen en kaartjes van klanten. Al die steun was erg bijzonder.\u201d\n\nEen cadeautje omhuld in prikkeldraad\n\n\u201cMet vallen en opstaan probeerde ik in een rustig en gezond ritme te komen. Ik sliep veel, ging veel wandelen in het bos en leerde beter over mijn gevoelens praten. Ook hierbij werd ik persoonlijk begeleid door mijn psycholoog en bedrijfsarts. \u2018Het is een cadeautje omhuld in prikkeldraad; het doet pijn als je het uitpakt, maar daarna wordt het mooi\u2019, leerden ze me. Dat was ook echt zo. Na talloze slapeloze nachten, slaperige middagen en emotionele, pijnlijke gesprekken ben ik een ander, bewuster en wellicht zelfs beter mens geworden.\n\nLangzaamaan ben ik weer aan het werk gegaan. Dat was in het begin best spannend, maar mijn gevoel was leidend en mijn collega\u2019s respecteerden dat. Mijn grootste angst was dat de stress weer zou terugkomen. Gelukkig was ik inmiddels scherp genoeg geworden en hielden mijn collega\u2019s en familie me goed in de gaten.\n\n'Mijn rol als projectleider is op mijn verzoek aangescherpt en die past nu veel beter bij me'\n\nHet klinkt misschien raar, maar ik denk dat deze periode me uiteindelijk meer heeft gegeven dan het heeft weggenomen. Mijn rol als projectleider bij De Variabele is op mijn verzoek aangescherpt en die past nu veel beter bij me. Ook de band met mijn collega\u2019s en werkgever is na mijn uitval veel beter geworden. Ik kan er nu weer tegenaan, maar dan op een gezonde manier.\u201d", "description": "Een burn-out is een ingrijpende persoonlijke gebeurtenis, die vaak nog eens wordt versterkt door schuldgevoelens richting collega\u2019s en de werkgever. Dat gevoel had ook Ron, die projectleider is in de bouw, en zijn werkgever Bob.", "authors": ["Business Insider Nederland"], "top_image": "http://stories.businessinsider.nl/deze-projectleider-kreeg-een-burn-out-zo-wist-hij-samen-met-zijn-baas-de-schade-te-beperken/assets/mIgnYcTgXk/nn-still-2560x1436.jpeg", "published_at": "2019-09-09"}