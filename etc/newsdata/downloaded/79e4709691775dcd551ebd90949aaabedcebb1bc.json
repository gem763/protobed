{"pub": "businessinsider", "title": "Perch\u00e9 il prezzo dell\u2019oro continua a salire e pu\u00f2 mettere in difficolt\u00e0 anche il dollaro", "url": "https://it.businessinsider.com/perche-il-prezzo-delloro-continua-a-salire-e-puo-mettere-in-difficolta-la-politica-monetaria-statunitense", "language": "", "published_at": "2019-08-22", "downloaded_at": "2019-09-02 07:36:01.421330+00:00", "text": "Il 20 agosto, la carriera di Christiaan Trunz ha avuto ufficialmente fine. L\u2019ex trader di JP Morgan specializzato in metalli ha ammesso le proprie colpe di fronte a una Corte federale di Brooklyn, New York e ora attender\u00e0 la sentenza, prevista per febbraio. L\u2019accusa? Cospirazione e manipolazione dei prezzi nel mercato dei metalli preziosi. Inoltre, dovr\u00e0 rispondere anche per la pratica di spoofing, attraverso la quale alterava le valutazioni al fine di trarre un profitto. Il tutto, per un arco di tempo che andava dal 2007 al 2016, prima presso Bear Stearns e poi appunto a JP Morgan. Pena massima prevista: 11 anni di carcere. Pena pi\u00f9 probabile: una multa e il divieto di avvicinarsi a una sala trading. Almeno per un po\u2019. Perch\u00e9 per quanto la legge americana sia formalmente dura con i crimini dei colletti bianchi finanziari, vedasi il caso di Bernie Madoff, una cosa \u00e8 la teoria, un\u2019altra la pratica. E quella dello spoofing \u00e8 una pratica pi\u00f9 diffusa di quanto si voglia ammettere.\n\nDi cosa si tratta? Gi\u00e0 la scelta del termine, mostra come all\u2019interno di parte del mondo finanziario l\u2019indulgere in certe pratiche sia ritenuto normale: significa infatti parodia, spesso in ambito artistico associata al burlesque. In realt\u00e0, si tratta dell\u2019immissione di falsi ordinativi di acquisto \u2013 nel caso specifico, su futures di metalli preziosi come oro e argento -, salvo cancellarli prima che vengano processati, inducendo le controparti a prendere decisioni su valutazioni artatamente alterate dal volume di una posizione di trading assunta ma in realt\u00e0 inesistente. Roba per criminali con gemelli ai polsi e auto scintillanti in garage. Quello di Trunz e dei suoi spoof orders non \u00e8 certo il primo caso a finire davanti a una Corte di giustizia ma la musica, a detta degli insiders, non \u00e8 cambiata. D\u2019altronde, lo scandalo del London fix ha fatto scuola. Ora, per\u00f2, qualcosa pare cambiato. E non nell\u2019amministrazione della giustizia penale rispetto ai reati finanziari. E nemmeno nelle contromosse dei controllori per prevenirli o dissuaderli. No, come si \u00e8 chiesto in un suo interessante paperwork un decano dei mercati come Paul Craig Roberts, Is the Fed losing control of the gold price? Per capire il senso di quanto contenuto nello studio e, pi\u00f9 in generale, delle dinamiche strutturali che starebbero garantendo all\u2019oro un rally continuo sotto le insegne della corsa verso i beni rifugio, occorre fare un passo indietro. E focalizzarsi su questi due grafici\n\nFonte: Bank of America\n\nFonte: Bank of America\n\ni quali ci danno il senso della realt\u00e0 attuale. La ice age del rendimento obbligazionario preconizzata quasi dieci anni fa dall\u2019analista di Soci\u00e9t\u00e9 G\u00e9n\u00e9rale, Albert Edwards, \u00e8 davvero arrivata. Il primo grafico ci mostra infatti come, stando all\u2019ultimo aggiornamento del tracciatore ad hoc di Bank of America, un controvalore di 27,8 trilioni di mercato del reddito fisso globale non statunitense stia approcciando quota di rendimento zero. I debiti sovrani sono a soli 2 punti base da quel livello, mentre quello corporate viaggia a 11 punti base dalla meta. Appunto, l\u2019era glaciale. Il secondo grafico, invece, di fatto rappresenta un proxy del livello senza precedenti di preoccupazione che attanaglia gli investitori mondiali: mai i beni rifugio per antonomasia come Treasury statunitensi, yen e oro avevano vissuto un numero cumulativo di movimenti anomali come quelli registrati dall\u2019inizio di quest\u2019anno. Ed eccoci al punto di partenza del ragionamento, all\u2019interrogativo di Paul Craig Roberts riguardo la perdita di controllo del prezzo dell\u2019oro da parte della Fed.\n\nIn primis, giova ricordare che la Federal Reserve non controlla direttamente le valutazioni dell\u2019oro e che Richard Nixon pose fine al cosiddetto \u201csistema aureo\u201d o gold standard il 15 agosto del 1971. Ma, esattamente come per gli spoof orders, c\u2019\u00e8 la realt\u00e0 ufficiale e quella ufficiosa. E quest\u2019ultima ci dice che storicamente, gli Usa utilizzano la speculazione attraverso i contratti futures per mantenere relativamente basso il prezzo dell\u2019oro. Insomma, i regolatori che dovrebbero mandare in galera i Trunz della situazione, in realt\u00e0 li utilizzano sistematicamente per manipolare il mercato aureo a fini di politica monetaria. Stavolta, per\u00f2, qualcosa pare essere andato storto: l\u2019oro non solo ha rotto quota 1.500 dollari l\u2019oncia ma, nonostante il volume sempre crescente di contratti naked sul mercato dei futures, non tende a ritracciare. Al centro della preoccupazione generale pi\u00f9 diffusa, il fatto che da qualche anno le Banche centrali di tutti il mondo stiano acquistando oro fisico in maniera strutturale come mezzo di diversificazione delle proprie riserve, scaricando contemporaneamente debito sovrano, Treasuries Usa in testa. La vulgata vorrebbe che, a fronte della richiesta di \u201cmani forti\u201d simili, la produzione mineraria non riesca a tenere il passo e \u2013 per una semplice discrasia fra domanda e offerta \u2013 le quotazioni continuino a salire. Certamente pu\u00f2 essere vero. La fame d\u2019oro c\u2019\u00e8, tanto che sul finire di luglio le Banche centrali europee hanno posto fine all\u2019accordo ventennale che le obbligava a coordinare le proprie vendite di riserve auree.\n\nInsomma, liberi tutti. Cosa c\u2019entra per\u00f2 la Fed e la stabilit\u00e0 del dollaro, tanto importante da mettere in campo anche le forze speciali della speculazione sui futures, i berretti verdi della manipolazione? Negli anni del quantitative easing globale, il valore di cambio del biglietto verde era \u201cprotetto\u201d indirettamente dalle altre Banche centrali \u2013 Bank of Japan, Bce e Bank of England -, le quali in contemporanea con quanto fatto dalla Federal Reserve, stampavano infatti loro valuta in ossequio ai piani di stimolo economico, al fine di garantire un livello di cambio che non si apprezzasse troppo rispetto alla moneta benchmark, il dollaro Usa. E proprio al fine di proteggere quello status globale come riferimento di riserve e denominatore della transazioni, la Fed ha l\u2019obbligo non scritto e non ufficiale di tutelare il valore di cambio della valuta nordamericana. Se infatti il dollaro perde il ruolo di benchmark, a loro volta gli Usa perdono il privilegio vitale di poter stampare dollari per pagare i propri conti. E una perdita di valore strutturale del biglietto verde, quasi certamente, porterebbe a una fuga di capitali verso valute ritenute pi\u00f9 solide e sicure, vedi l\u2019euro. E come fa notare Paul Craig Roberts, \u201cle catastrofi si concretizzano in fretta, quando si aumenta la catena di fornitura di una valuta che le altre Banche centrali non vogliono pi\u00f9 detenere\u201d. Ma ecco il problema, sintetizzato da questo grafico\n\nFonte: Zerohedge\n\nal netto dell\u2019addio al gold standard, il rischio di deprezzamento del dollaro rispetto non alle altre valute ma all\u2019oro. Strutturale. Ecco quindi che, al fine di preservare la stabilit\u00e0 statutaria del biglietto verde, silenziosamente e implicitamente si \u00e8 pensato che una manipolazione del mercato aureo fosse necessaria, al netto di quella \u201cufficiale\u201d del mercato valutario attraverso processi \u2013 pi\u00f9 o meno dolosi \u2013 di svalutazione competitiva. Il meccanismo \u00e8 tanto semplice quanto perverso: aumentando la percezione di domanda attraverso la leva del naked short selling, si incrementa la fornitura di oro cartaceo (futures) sul mercato e si sopprimono cos\u00ec artificialmente le valutazioni spot. E a differenza degli short sulle equities, quelli sull\u2019oro non hanno obbligo di ricopertura. Stranamente. Questa dinamica, nota anche ai sassi nell\u2019ambito finanziario, ha di fatto tramutato nel corso degli anni il mercato della prezzatura dei futures aurei in un mercato di carta, dove i contratti sono denominati primariamente in cash e non richiedono o impongono obbligo di consegna dell\u2019oro fisico che sottendono. In compenso, i partecipanti al carrozzone del fixing possono aumentare artatamente e fittiziamente la fornitura sul mercato, semplicemente stampando e trattando pi\u00f9 contratti futures. Solo carta. Buona, di fatto, per il trita-documenti. Questo grafico\n\nFonte: Zerohedge\n\n\u00e8 esemplificativo: ci mostra la cosiddetta Gold Cover Ratio al Comex, il mercato dei derivati dove vengono trattati, fra gli altri, i futures sull\u2019oro. Ovvero, la differenza fra open interest di mercato rappresentato dall\u2019oro di carta e la disponibilit\u00e0 di oro fisico per la consegna. Nel 2016, si tocc\u00f2 la follia assoluta: per ogni oncia di oro metallico erano presenti sul mercato 524 once di oro di carta. Basta quindi che un numero sufficientemente ampio di contratti futures venga scaricato sul mercato, anche da un solo, grande soggetto (le cosiddette bullion banks) ed ecco che l\u2019automatico aumento dell\u2019offerta di oro di carta trattato, schiaccia al ribasso le valutazioni di quello fisico. Questo meccanismo ha funzionato, senza pressoch\u00e9 intoppi, per anni. Poi qualche scandalo, chiuso con poche condanne e molte multe pulisci-coscienza. Ora, per\u00f2, qualcosa pare essersi rotto: per quanto si stampi oro di carta, le quotazioni continuano a salire. E quota 1.500 dollari l\u2019oncia, a detta di molti veterani del settore, ha rappresentato il proverbiale varco del Rubicone. O, se preferite, lo scoperchiamento del vaso di Pandora della sistematica manipolazione durata per anni. Universalmente nota e accettata.\n\nMa ora, qual \u00e8 il problema legato strettamente a quella \u201cfuga in avanti\u201d del prezzo dell\u2019oro, nonostante la fabbrica della manipolazione sia ancora in piena attivit\u00e0? Il fatto che gli Usa abbiano a che fare con un deficit di budget che, stando a calcoli del Tesoro, rischia di andare fuori controllo entro il 2024 e che, entro due anni, vedr\u00e0 Washington emettere debito soltanto per pagare gli interessi su quello gi\u00e0 circolante, come mostra il grafico\n\nFonte: Us Congressional Budget Office\n\nIl default, insomma. Solo potenziale, ovviamente. Ma in grado di creare non pochi problemi, visto che solo per far fronte a 1,5 trilioni di deficit attuale, la Fed dovr\u00e0 praticamente ciclostilare Treasuries e Bills, in un momento in cui l\u2019appeal politico della carta Usa non \u00e8 certo ai massimi della popolarit\u00e0. Quale il rischio? Semplice, il fatto di dover entrare giocoforza \u2013 come appare sempre pi\u00f9 probabile, alla luce della recente inversione \u201ca u\u201d sui tassi di interesse \u2013 in un sistema di Qe strutturale, ovvero di dover monetizzare sistematicamente la differenza fra debito emesso sempre crescente e domanda reale di mercato. Insomma, la Fed stampa moneta con la quale ricomprare il nuovo debito Usa rimasto invenduto. Il fatto \u00e8 che stampare cos\u00ec tanto non porta con s\u00e9 solo il rischio di fiammate inflattive e squilibri insostenibili di medio termine, bens\u00ec anche quello statutario di perdita di valore della moneta stessa: a quel punto, che fare, alzare i tassi per proteggere il dollaro e fargli recupetare attrattivit\u00e0 sui mercati? Un circolo vizioso. Gi\u00e0 complicato da gestire di per s\u00e9. E che potrebbe aggravarsi e aumentare in velocit\u00e0 se il prezzo dell\u2019oro dovesse continuare a salire e, soprattutto, entrare in un new normal di pressoch\u00e9 totale libert\u00e0 di fluttuazione da disperazione globale, infrangendo del tutto i recinti della mera speculazione ribassista di sistema. E questi ultimi due grafici\n\nFonte: Bloomberg/Zerohedge\n\nFonte: Bloomberg/Zerohedge\n\nmettono la questione in prospettiva molto seria, anche alla luce della scelta di Donald Trump di nominare nel board della Fed, una strenua e storica sostenitrice del gold standard come Judy Shelton, economista, fondatrice del think-tank \u201cEmpower America\u201d ed ex membro del board della Hilton Hotels. La domanda finale appare lapalissiana: in un mondo in cui il debito denominato in valute dal rapido potenziale di deprezzamento porta ormai rendimento a zero o negativo per ammontare record (gi\u00e0 oggi, oltre i 16 trilioni di dollari), se il prezzo \u2013 e quindi lo status benchmark \u2013 dell\u2019oro continuer\u00e0 a salire, il Qe avr\u00e0 ancora senso ed efficacia come arma contro le crisi strutturali da indebitamento e leva? E il dollaro, soprattutto, continuer\u00e0 ad essere valuta benchmark globale e denominatore di tutte le transazioni?", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-171047570-1024x676.jpg"}