{"pub": "businessinsider", "title": "Transumanesimo, \u2018manimal\u2019, criostasi: cos\u00ec la scienza (e la filosofia) vogliono renderci immortali", "url": "https://it.businessinsider.com/transumanesimo-manimal-criostasi-cosi-la-scienza-e-la-filosofia-vogliono-renderci-immortali", "language": "", "published_at": "2019-09-01", "downloaded_at": "2019-09-02 07:23:39.823855+00:00", "text": "Nel futuro non moriremo mai. Non si tratta solo di un auspicio \u2013 o una minaccia \u2013 ma di un vero e proprio obiettivo perseguito dal movimento del Transumanesimo.\n\nIl termine \u00e8 stato coniato nel 1957 da Julian Huxley \u2013 fratello dello scrittore, Aldous \u2013 ovvero \u201cl\u2019uomo che rimane umano, ma che trascende s\u00e9 stesso, realizzando le nuove potenzialit\u00e0 della sua natura umana, per la sua natura umana\u201d.\n\nIn realt\u00e0, negli ultimi dieci anni le cose sono cambiate e oggi, questo movimento si affida alle teorie del filosofo Anders Sandberg che non accetta l\u2019inevitabilit\u00e0 della morte e si domanda apertamente: \u201cquanto ci costano in termini economici i piccoli errori quotidiani, le distrazioni, il decadimento cognitivo cui andiamo inesorabilmente incontro?\u201d.\n\nMa dietro l\u2019approccio utilitaristico \u2013 lavoratori e manager infallibili e dalle produttivit\u00e0 ai massimi standard, sempre \u2013 la visione del mondo transumanista \u00e8 un movimento di liberazione che rivendica, nientemeno, l\u2019emancipazione dalla biologia.\n\nFin qui \u00e8 solo un manifesto utopistico ma cosa c\u2019\u00e8 di concreto?\n\nIl primo passo \u00e8 il miglioramento delle nostre facolt\u00e0. Immaginate di poter implementare la vostra memoria con supporti digitali o potenziare la vista? La rivista New Scientist, rivela il recente sviluppo di due diversi prototipi da parte dell\u2019Universit\u00e0 di San Diego, capaci di sfruttare pellicole polimeriche flessibili ed elettrodi per mettere a fuoco e zoomare in base al movimento degli occhi.\n\nSi tratta di lenti a contatto potenziate, in grado di essere attivate mediante un gesto naturale, come la ripetuta chiusura rapida delle palpebre \u2013 in pratica, l\u2019equivalente di un doppio click sullo schermo \u2013 e in tal modo, visto che il bulbo oculare umano ha un potenziale elettrico costante tra fronte e retro, il campo elettrico generato dal movimento innesca l\u2019attivazione di un meccanismo interno al dispositivo, modificando l\u2019allineamento degli elementi che lo compongono e di conseguenza, la sua lunghezza focale, proprio come avviene nell\u2019obiettivo di una macchina fotografica. Il risultato? Uno zoom, con un ingrandimento del 32% ottenuto tramite una lente realizzata in materiale morbido, dunque indossabile senza provocare alcun fastidio.\n\nIl secondo prototipo, ancor pi\u00f9 elaborato, punta su una composizione ad elettrodi abilitati a captare i cosiddetti segnali elettro-oculografici che vengono generati dai movimenti dell\u2019occhio. Considerando che secondo i pi\u00f9 recenti dati dell\u2019Oms ci sono ben 235 milioni i pazienti affetti da disturbi della vista, il potenziale commerciale di questi due prototipi \u00e8 altissimo.\n\nLeggi anche: Come Mission Impossible: soldati con super vista con le lenti a contatto francesi\n\nMa c\u2019\u00e8 molto altro.\n\nDifatti, la scorsa settimana il ministero della scienza giapponese ha approvato \u2013 ancora in via provvisoria \u2013 una proposta dei ricercatori dell\u2019Universit\u00e0 di Tokyo per creare embrioni di animali contenenti cellule umane, per poi trapiantarli in animali surrogati. L\u2019obiettivo dell\u2019esperimento \u00e8 quello di creare organi vitali compatibili con l\u2019uomo, partendo da cellule di roditori che sono state modificate geneticamente e poi riprogrammate in uno stato simile ad un embrione. Cos\u00ec facendo sarebbero riutilizzati per creare praticamente qualsiasi altro tipo di cellula.\n\nLe scoperte del futuro vanno in questa direzione. Il Transumanesimo nella Silicon Valley \u00e8 dilagante: del resto Ray Kurzweil, uno dei cervelli di Google, inghiotte 150 pillole al giorno convinto di vivere a tempo indeterminato e vorrebbe realizzare una copia genetica del padre deceduto, mentre Elon Musk e Steve Wozniak dichiarano apertamente che a breve la nostra mente potr\u00e0 essere caricata su un computer. (A proposito, ricordate il film Transcendence con Johnny Depp del 2014?) Ed Eric Schmidt, presidente del consiglio di amministrazione di Google, ha dichiarato che \u00abad un certo punto ci impianteremo dispositivi che ci forniranno le risposte necessarie a qualsiasi cosa pensiamo\u00bb.\n\nLeggi anche: Per la Silicon Valley la morte \u00e8 un problema da risolvere, la tecnologia \u00e8 la cura\n\nEbbene, se il tema vi affascina o siete in cerca di un grande investimento, dovreste leggere Essere una macchina (Adelphi) di Mark O\u2019Connell e Gli Immortali di Alberto Giuliani (Il Saggiatore).\n\nO\u2019Connell e Giuliani \u2013 con un approccio ugualmente scettico \u2013 hanno visitato la Alcor Life Extension Foundation in Arizona, vicino a Phoenix.\n\nComprendere il transumanesimo passa da questa installazione nel deserto, \u00abun capannone industriale, pieno di cilindri d\u2019acciaio sino al soffitto\u00bb, scrive Giuliani, \u00abciascuno contenente quattro corpi e quattro teste\u00bb.\n\nGi\u00e0, se credete che la morte sia uno stato passeggero potreste scegliere di investire 200mila dollari e conservare in criostasi il vostro corpo (che deve giungere in sede il prima possibile, dopodich\u00e9 viene inserito un liquido vetrificante nelle vostre vene, perch\u00e9 non si congeli a bassissime temperature) o \u201csolo\u201d 90mila, se vi accontenterete di conservare la vostra testa che verr\u00e0 \u00abstaccata dal corpo, pietrificata e rinchiusa in un silos di acciaio\u00bb come descrive O\u2019Connell. Ma, ovviamente, si tratta di un generoso e dispensioso atto di fiducia nei futuri sviluppi della tecnica perch\u00e9 com\u2019\u00e8 noto, ancora non esiste la tecnologia per rianimare i morti.", "description": "", "authors": [], "top_image": "https://cdn.gelestatic.it/businessinsider/it/2019/08/GettyImages-484730420-1024x682.jpg"}