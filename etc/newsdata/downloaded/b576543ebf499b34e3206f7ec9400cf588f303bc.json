{"pub": "businessinsider", "title": "Corleone: i giovani che da anni si occupano del Centro Documentazione sulla Mafia chiedono un contratto e il sindaco li sostituisce \u2013 Business Insider Italia", "url": "https://it.businessinsider.com/corleone-i-giovani-che-da-anni-si-occupano-del-centro-documentazione-sulla-mafia-chiedono-un-contratto-e-il-sindaco-li-sostituisce", "language": "", "published_at": "2019-08-29", "downloaded_at": "2019-09-02 09:02:44.376617+00:00", "text": "Chiedono migliori condizioni di lavoro ma vengono sostituiti. Succede a Corleone dove 11 ragazzi che da anni si occupano del CIDMA (Centro Internazionale di Documentazione sulla Mafia e del Movimento Antimafia), uno dei fiori all\u2019occhiello dell\u2019isola tanto da finire nelle 10 mete imperdibili secondo la Lonely Planet e meritarsi il certificato di Eccellenza di Tripadvisor, sono stati messi alla porta dal sindaco, nonch\u00e9 presidente del Centro, Nicol\u00f2 Nicolosi, rei di aver preteso condizioni di lavoro migliori.\n\nDa circa due settimane, infatti, i ragazzi sono in sciopero per chiedere all\u2019amministrazione di centrodestra entrata in carica a novembre 2018, il riconoscimento del lavoro svolto attraverso un contratto. I volontari organizzano tour guidati all\u2019interno del Centro nel quale sono custoditi i faldoni originali del Maxiprocesso donati dalla Camera penale del Tribunale di Palermo, preziose testimonianze del lavoro di Giovanni Falcone e Paolo Borsellino e che contengono anche le dichiarazioni originali del boss e collaboratore di giustizia Tommaso Buscetta, e le foto di Letizia Battaglia. Ragazzi del territorio che parlano inglese, francese, tedesco, spagnolo, russo e persino la lingua dei segni, accolgono i turisti provenienti da tutte le parti del mondo, facendo registrare migliaia di presenze nel paese siciliano e creando un indotto importante per un\u2019area economicamente depressa.\n\nAdesso la querelle \u00e8 finita nelle mani di Cgil e Nidil di Palermo che ieri hanno diramato un comunicato nel quale si sottolinea come i giovani \u201clavorano per convincere il mondo intero che Corleone \u00e8 la citt\u00e0 della legalit\u00e0\u201d e come \u201cdopo un primo e insoddisfacente incontro con il primo cittadino, si propone l\u2019apertura di un confronto allargato per dare risposte alle rivendicazioni dei ragazzi\u201d.\n\n\u201cMa nel frattempo i lavoratori assunti in sostituzione continuano a lavorare all\u2019interno del centro \u2013 spiega Riccardo Marotta, segretario Nidil Cgil Palermo \u2013 con quale tipologia contrattuale? Non abbiamo avuto risposte in merito. Da anni \u2013 prosegue \u2013 i ragazzi chiedono di avere riconosciuto il loro ruolo all\u2019interno del Centro ma n\u00e9 questa n\u00e9 le amministrazioni precedenti hanno mai provato a trovare soluzioni efficaci, anzi, hanno rimandato continuamente la questione\u201d.\n\nMa nessuno, finora, si era spinto a tanto. Non si \u00e8 fatta attendere la reazione dell\u2019opposizione, col consigliere capogruppo del Movimento 5 Stelle Maurizio Pascucci che attacca dal suo profilo Facebook: \u201cda settimane abbiamo un\u2019interlocuzione con la Camera del Lavoro di Corleone alla quale segnaliamo fatti anomali e dinamiche irragionevoli che tendono a escludere i giovani corleonesi che in questi anni hanno permesso qualit\u00e0 e continuit\u00e0 alla funzionalit\u00e0 del Cidma\u201d e fa riferimento a \u201clettere anonime che mi sono pervenute dove si segnalano anomalie, modalit\u00e0 di dubbia trasparenza. Le mogli, le figlie e gli amici di assessori e consiglieri- afferma- devono stare in fila\u201d.\n\nIntanto, la domanda che circola sui social fra tutti coloro, tantissimi, che in queste ore hanno commentato la vicenda \u00e8: perch\u00e9 l\u2019amministrazione dovrebbe smontare un meccanismo cos\u00ec ben oliato che sta producendo risultati concreti e positivi per tutto il territorio?\n\nCorleone \u00e8 tornata alle elezioni nell\u2019autunno del 2018 dopo due anni di commissariamento a seguito dello scioglimento per infiltrazioni mafiose, a opera del Consiglio dei Ministri, dell\u2019amministrazione guidata dalla sindaca Lea Savona.\n\nIl Cidma vede la luce il 12 dicembre 2000, all\u2019inaugurazione sono presenti l\u2019allora presidente della repubblica Carlo Azelio Ciampi e il vicesegretario generale delle Nazioni Unite Pino Arlacchi in rappresentanza del segretario generale Kofi Annan. Nell\u2019ultimo biennio il Centro ha fatto registrare pi\u00f9 di 20mila presenze di turisti provenienti da tutto il mondo attirando l\u2019attenzione dei media internazionali il pi\u00f9 importante dei quali, la Bbc, ha menzionato il Centro in una puntata andata in onda nel 2017 su Bbc2.", "description": "", "authors": ["Tommaso Bedini C."], "top_image": "https://cdn.gelestatic.it/businessinsider/it/2019/08/126-1024x616.jpg"}