{"pub": "businessinsider", "title": "Com\u2019\u00e8 che il pulmino Volkswagen \u00e8 diventato un\u2019icona da 100.000 euro? \u2013 Business Insider Italia", "url": "https://it.businessinsider.com/come-che-il-pulmino-volkswagen-e-diventato-unicona-da-100-000-euro", "language": "", "published_at": "2019-08-22", "downloaded_at": "2019-09-02 07:32:33.752684+00:00", "text": "Solo una manciata di automobili sono riuscite a diventare seducenti e di tendenza allo stesso tempo. Ancora meno hanno raggiunto lo status di ricercatezza che le rende pezzi da collezione, dopo essere uscite do produzione. Il pulmino Volkswagen si \u00e8 trovato nella prima categoria per un po\u2019, finch\u00e9 le case d\u2019asta hanno confermato un prezzo base record di 90 mila sterline (circa centomila euro) per esemplari messi in vendita in perfette condizioni.\n\nOggi il pulmino VW \u00e8 una presenza costante nella stagione dei festival o sulla scena surfistica estiva; ma \u00e8 nato come diretto discendente di un altro classico tedesco, il Maggiolino. Venne fuori da un semplice suggerimento e da disegni fatti nel 1947 da un importatore VW olandese, Ben Pon, che immagin\u00f2 un veicolo da trasporto che usasse lo chassis del Maggiolino.\n\nIl concetto di un veicolo commerciale di piccola taglia non era nuovo. In Europa, panettieri, commercianti, idraulici e altri mestieri si affidavano da decenni a mezzi compatti con una capacit\u00e0 di carico da circa mezza tonnellata. Dopo la fine della Seconda Guerra Mondiale la novit\u00e0 fu rendere il pi\u00f9 corto possibile quel tipo di veicolo, in modo da poter manovrare al meglio nelle citt\u00e0 europee, massimizzando inoltre lo spazio di carico.\n\nVW non era il solo produttore che provasse a colmare quella nicchia di mercato. Tutti proponevano miglioramenti agli inefficienti veicoli telonati di prima della guerra, che allo stesso modo conservavano un \u201cmuso\u201d, da solo responsabile di una considerevole porzione di lunghezza totale del mezzo. Per giunta, i veicoli col muso, per lo pi\u00f9 prodotti da case francesi, riuscivano s\u00ec a tenere sotto controllo la lunghezza, a scapito per\u00f2 del comfort del conducente, che vedeva il motore invadere i sedili anteriori.\n\nIl van \u201cnasuto\u201d Citroen H. Simon Harrod/Flickr, CC BY\n\nReputazione e attaccamento\n\nIl pulmino Wolkswagen \u2013 a volte conosciuto come Type 2 (il Type 1 era il Maggiolino) \u2013 cambi\u00f2 tutto ci\u00f2 spostando direttamente dietro il suo motore raffreddato ad aria, permettendo al guidatore e al passeggero di godere di un abitacolo relativamente ampio, senza troppo rumore o calore dal motore. Proprio per questo guidare un Type 2 era un\u2019esperienza sorprendentemente pi\u00f9 silenziosa e raffinata della concorrenza, anche per le sospensioni molto avanzate impiegate da VW.\n\nErano di tipo indipendente sulle quattro ruote, adattate dal Maggiolino. Fu una liberazione, rispetto alla punitiva sensazione di guida offerta dai rigidi assali serviti da balestre dei furgoni rivali. Il pulmino VW offriva una tenuta di strada e una maneggevolezza perfino superiore ad alcune automobili familiari. Oggi potrebbe essere considerata una sensazione di guida disagevole, a confronto con esempi pi\u00f9 moderni, ma la tecnologia originale e avanzata che quel pulmino mostr\u00f2 nella met\u00e0 del secolo scorso costru\u00ec una reputazione e un attaccamento da parte degli appassionati che dura ancora oggi.\n\nLa carrozzeria era adattabile, con un gran numero di modelli comparsi nel tempo, compresi allestimenti da consegne e minibus, con qualsiasi numero e combinazioni di finestrini. Si sono visti pick-up, cabine a quattro porte e, ovviamente, camper: alcuni tipi anche con tetti pieghevoli o telescopici.\n\nVersione camper. Joss Wickson/Instagram, CC BY\n\nQuesto veicolo cos\u00ec economico, robusto e confortevole si diffuse in tutto il mondo, guadagnando consenso ovunque andasse.\n\nLa sua popolarit\u00e0 raggiunse l\u2019apice quando la Volkswagen decise di produrlo in pi\u00f9 nazioni, Australia, Argentina e Brasile comprese. La produzione continu\u00f2 in America Latina ben oltre quaranta anni dopo che la linea del Type 2 cess\u00f2 la sua attivit\u00e0 in Germania, nel 1967.\n\nControcultura\n\nNessun concorrente prov\u00f2 mai a copiare i fattori che resero il furgoncino VW un tale successo, o a trovare la ricetta segreta per raggiungere il suo carisma e la sua appetibilit\u00e0.\n\nUno dei motivi chiave per tutto ci\u00f2 \u00e8 stato un certo tempismo. Il pulmino VW Type 2, in ogni allestimento, fu strettamente associato al movimento hippie che attravers\u00f2 gli anni \u201960 e \u201970 del Novecento, con tutti gli addentellati progressisti di quel periodo. Fu costruita un\u2019immagine che dura ancora oggi. Provate a dire: \u201cpulmino hippie\u201d, e nessuno penser\u00e0 certo a un modello Toyota. L\u2019immagine che arriva subito alla mente \u00e8 quella di un camper VW a decorazioni floreali, con i suoi grossi \u201cocchi\u201d, mentre fila sulla costa della California verso le spiagge a Sud di San Francisco, da tipi con i pantaloni a zampa d\u2019elefante e improbabili acconciature, suonando chitarre.\n\nPeace, love e\u2026 lealt\u00e0 al brand. RG-vc/Shutterstock\n\nLa Volkswagen ebbe al momento giusto un bel colpo di fortuna e un conseguente monopolio, per il solo fatto di aver proposto dei camper dall\u2019aspetto piacevole ed economico, facilmente distinguibili come non-americani, proprio quando il movimento della controcultura invase gli USA. Gente benevola che portava fiori nei capelli inizi\u00f2 a guidarli, a viverci dentro, ad andarci ai festival; in genere a renderli ci\u00f2 che siamo abituati ad associare con il movimento hippie fino a oggi.\n\nLa combinazione di un design tedesco semplice e cordiale, e di uno spirito esoterico assistito da sostanze, realizz\u00f2 alcuni bisogni fondamentali. Molti possono permettersi un veicolo piccolo, affidabile e ben concepito, specialmente se ci puoi anche vivere dentro. Il consumo di carburante era basso, a confronto con furgoni americani del tempo, e le possibilit\u00e0 di personalizzazione permettevano di evitare il conformismo.\n\nGuidare un T2 voleva dire essere un ribelle, ed \u00e8 per questo che lo spirito di quel veicolo rimane molto vivo e apprezzato al tempo stesso tra i frequentatori di festival, gli appassionati della classe media e i collezionisti. Se poi sostenere un\u2019immagine hippie fin troppo emblematica renda realmente giustizia al vero spirito fondante la cultura hippie, questo \u00e8 sicuramente un dibattito da affrontare in un\u2019altra sede. Ma non importa; quel veicolo esprime quella filosofia in una confezione molto semplice, ed \u00e8 questo che importa.\n\nLa Volkswagen non ha praticamente mai provato a ravvivare il concept iniziale; il T2 \u00e8 rimasto difficile da imitare sia per il suo costruttore sia per i suoi rivali. La versione attuale \u00e8 un furgone rifinito, di qualit\u00e0; ma francamente un po\u2019 opaco. Forse, il prossimo VW capace di catturare l\u2019attenzione di appassionati con 100.000 euro da spendere potrebbe arrivare dalla nuova frontiera dell\u2019hi-tech automobilistico, proprio come avvenne ai tempi del Type 2. Chiunque pu\u00f2 sentire l\u2019eco del pulmino VW originale nei progetti per l\u2019ID Buzz, un furgone elettrico e a guida autonoma dall\u2019aspetto al tempo stesso familiare e aggiornato, lanciato all\u2019inizio di quest\u2019anno.\n\nID Buzz Volkswagen\n\n* Senior Lecturer in Product Design, Nottingham Trent University\n\nQuesto articolo \u00e8 tradotto da The Conversation. Per leggerlo in lingua originale vai qui", "description": "Quando nel 1947 un uomo d\u2019affari olandese fece uno schizzo sul suo taccuino non avrebbe mai immaginato di aver dato vita a un\u2019icona mondiale (ed emblema hippie)", "authors": [], "top_image": "https://cdn.gelestatic.it/businessinsider/it/2017/06/volkswagen.jpg"}