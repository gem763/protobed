{"pub": "businessinsider", "title": "L\u2019Unione Europea prepara nuove regole di bilancio pi\u00f9 \u2018morbide\u2019", "url": "https://it.businessinsider.com/lunione-europea-prepara-nuove-regole-di-bilancio", "language": "", "published_at": "2019-08-27", "downloaded_at": "2019-09-02 07:20:32.168404+00:00", "text": "Bruxelles sta pianificando di semplificare le complesse regole di bilancio dell\u2019Eurozona per fornire ai governi obiettivi di riduzione del debito pi\u00f9 morbidi che non spingano verso il baratro le economie pi\u00f9 fragili, ma, al contrario, le sostengano.\n\nSecondo il Financial Times, i funzionari della Commissione Europea stanno valutando i modi per riscrivere il Patto di stabilit\u00e0 e crescita del blocco, che \u00e8 stato messo sotto accusa per l\u2019impossibilit\u00e0 di essere applicato e, per paradosso, per il fatto di poter essere aggirato con relativa facilit\u00e0.\n\nIl piano, noto informalmente come \u201cSGP 2.1\u201d, \u00e8 progettato per aiutare a ripristinare la fiducia tra le capitali della zona euro nell\u2019applicazione delle regole da parte dell\u2019esecutivo dell\u2019UE. L\u2019anno scorso, Bruxelles \u00e8 stata pesantemente criticata per aver permesso al governo italiano di non subire sanzioni per il fatto di non aver raggiunto i suoi obiettivi di deficit nel 2018 e nel 2019. Un documento interno di brainstorming di funzionari dell\u2019UE, visto dal Financial Times, richiede una \u201csostanziale semplificazione\u201d delle regole che divengano pi\u00f9 chiare e, insieme, pi\u00f9 precise e meno aggirabili.\n\nIl dibattito arriva mentre le economie della zona euro stanno vivendo un rallentamento della crescita e la Germania, l\u2019economia principale del blocco, affronta per la prima volta dopo anni la minaccia della recessione e dopo le polemiche (in Europa molto forti) in merito all\u2019inaffidabilit\u00e0 italiana: l\u2019idea \u00e8 quella di rendere le maglie dei bilanci europei pi\u00f9 larghe (meno vincoli, pi\u00f9 possibilit\u00e0 di fare decificit, meno rigidit\u00e0) ma anche pi\u00f9 chiare e meno aggirabili.", "description": "", "authors": [], "top_image": "https://cdn.gelestatic.it/businessinsider/it/2018/03/GettyImages-936879020-1024x680.jpg"}