{"pub": "businessinsider", "title": "Sei bravo a cucinare? Ti conviene scriverlo sul curriculum", "url": "https://it.businessinsider.com/sei-bravo-a-cucinare-ti-conviene-scriverlo-sul-curriculum", "language": "", "published_at": "2019-08-26", "downloaded_at": "2019-09-02 07:33:57.770257+00:00", "text": "Le ottime capacit\u00e0 nel portare a termine faccende domestiche come la cucina o il cucito sono la seconda caratteristica pi\u00f9 notata da chi deve esaminare un curriculum vitae. Lo mostra un sondaggio di Cake Angels, svolto insieme alla compagnia Recruitment Grapevine, che ha raccolto le risposte dei responsabili delle risorse umane di aziende britanniche. Al primo posto fra le abilit\u00e0 pi\u00f9 notate nel cv, oltre al percorso di studi e all\u2019esperienza lavorativa, c\u2019\u00e8 la conoscenza della grammatica e dello spelling delle parole e al terzo la patente di guida.\n\nFra i compiti dell\u2019economia domestica, saper cucinare \u00e8 la competenza pi\u00f9 apprezzata. Parliamo di soft skills, imparate in un contesto ma valide per tutti, in generale per la vita.\n\nEssere bravi cuochi \u00e8 utile per qualsiasi mestiere, non solo per le professioni della ristorazione, perch\u00e9 dimostra che il candidato \u00e8 propenso a sperimentare e rischiare di fallire, che \u00e8 paziente e accurato.\n\nLeggi anche: 13 hobby da indicare nel curriculum. E uno da evitare\n\nIn particolare, preparare piatti al forno fa distinguere un curriculum dagli altri, insieme allo sport praticato e all\u2019abilit\u00e0 nell\u2019uso dei social media. La passione per la decorazione dei dolci mostra l\u2019attenzione ai dettagli e la precisione.\n\nAccuratezza, precisione, creativit\u00e0, propensione al rischio, multitasking: la cucina \u00e8 tutto questo. AGF\n\nUn hobby che molti coltivano, ma spesso non si risolvono a scrivere sul cv, spaventati da chi suggerisce di cancellare l\u2019elenco delle attivit\u00e0 nel tempo libero dal proprio portfolio. Su Quora, la rete dove si possono porre domande e ricevere risposte, molti utenti chiedono se \u201c\u00e8 opportuno mettere la cucina fra gli hobby sul curriculum\u201d oppure \u201cse il mio passatempo \u00e8 cucinare, quali domande potrebbero farmi al colloquio?\u201d\n\nPerch\u00e9 faccia effetto, la passione per l\u2019arte culinaria va spiegata con precisione, non solo con un \u201cmi piace cucinare\u201d. Bisogna far trasparire le capacit\u00e0 acquisite sui fornelli utili in un ufficio. Come per ogni voce del cv, devi chiederti perch\u00e9 e come quello che fai potrebbe essere interessante per il recruiter. Per esempio, se una job description richiede un candidato meticoloso e che non si perda nulla, conviene portare l\u2019attenzione sulla propria bravura nel curare la composizione del piatto (l\u2019\u201cimpiattamento\u201d del lessico della ristorazione, ormai noto per i programmi televisivi di cucina).\n\nSe invece l\u2019annuncio di lavoro richiede fra le soft skills la creativit\u00e0, e ci piace sperimentare ricette nuove o magari di altri Paesi \u00e8 giusto sottolinearlo. Preparare cibi deliziosi pu\u00f2 tornare utile anche quando ci si candida per una posizione dove serve essere multitasking: l\u2019esperienza nell\u2019organizzazione e nel servizio di un intero pasto per molte persone rivela una persona che riesce a gestire pi\u00f9 pentole sul fuoco allo stesso tempo senza bruciare nulla e senza compromettere il risultato.\n\nChi ha questo tipo di hobby e decide di scriverlo sul curriculum nel modo in cui si \u00e8 detto, \u00e8 bene anche che si prepari per rispondere a eventuali domande in sede di colloquio di selezione. Esempi possono essere \u201ccosa hai imparato dalla cucina?\u201d, \u201chai una ricetta originale che hai creato tu?\u201d, \u201chai imparato da solo o hai avuto un maestro?\u201d.\n\nLeggi anche: La responsabile della selezione di Facebook spiega come fare colpo nei colloqui di lavoro\n\nUn candidato riferisce sul portale Glassdoor che per una posizione di tirocinio a Goldman Sachs gli \u00e8 stata rivolta la seguente questione: \u201cabbiamo visto dal tuo cv che un tuo hobby \u00e8 cucinare. Sei pragmatico o accademico quando si tratta di cucinare?\u201d", "description": "", "authors": [], "top_image": "https://cdn.gelestatic.it/businessinsider/it/2017/06/446JUI6708_pr.jpg"}